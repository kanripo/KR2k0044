# -*- mode: mandoku-view; -*-
#+TITLE: 浙江通志
#+DATE: 2015-08-24 22:41:27.247328
#+PROPERTY: ID KR2k0044
#+PROPERTY: BASEEDITION WYG    
#+PROPERTY: JUAN 卷一百六十八
<pb:KR2k0044_WYG_167-1a>¶
欽定四庫全書¶
　浙江通志卷一百六十八¶
　人物(三/)¶
　　循吏(二/)¶
　　湖州府¶
　南北朝¶
　沈憲　丘仲起(南齊書沈憲傳憲字彦璋武康人應/辟為主簿厯餘杭令除駕部郎補烏)¶
　　(程令武陵王為㑹稽以憲為左軍司馬太祖以山/隂户衆難治欲分為兩縣世祖啓曰縣豈不可治)¶
<pb:KR2k0044_WYG_167-1b>¶
　　(但用不得其人耳乃以憲帶山陰令政績大著遷/冠軍長史廣陵太守以疾去官卒當世稱為良吏)¶
　　(憲同郡邱仲起先是為晉平郡清廉自立褚淵嘆/曰見可欲心能不亂此楊公所以遺子孫也仲起)¶
　　(字子震宋元徽中為太/子領軍長史官至廷尉)¶
　丘仲孚(梁書本傳字公信烏程人選國子生補主簿/厯揚州從事太學博士于湖令有能名遷山)¶
　　(隂令長於撥煩善適權變吏民敬服號稱神明治/為天下第一徵為尚書右丞遷左丞仍擢為衛尉)¶
　　(卿恩任甚厚俄遷豫章内史在郡/更勵清節卒贈給事黄門侍郎)¶
　沈瑀(梁書本傳字伯瑜武康人起家州從事奉朝請/竟陵王子良引為府參軍領揚州部轉從事甚)¶
　　(相知賞子良薨復事刺史始安王遥光嘗被使上/民丁速而無怨乃令專知州獄事湖熟縣方山埭)¶
<pb:KR2k0044_WYG_167-2a>¶
　　(髙峻冬月公私仁侶以為艱難瑀乃開四洪斷行/客就作三日立辦明帝復使瑀築赤山塘費減材)¶
　　(官所量數十萬永泰元年為建德令敎民種桑柿/梨栗頃之成林髙祖即位陳伯之表瑀催督運轉)¶
　　(軍國獲濟遷駕部郎母憂去起為餘姚令縣大姓/虞氏千餘家請謁如市前後令長莫能絶自瑀到)¶
　　(有至者悉立之堦下以法繩之自是權右屏/跡徵為少府卿出為潯陽太守為盜所殺)¶
　宋¶
　陳舜俞(宋史本傳字令舉吳興烏程人舉進士又舉/制科第一熙寧三年以屯田員外郎知山隂)¶
　　(縣詔俟代還賜舘職舜俞辭曰爵禄名器砥礪多/士宜示以至神烏可要期如付劑契繳中書帖上)¶
　　(之青苗法行舜俞不奉令上疏自劾曰官制放錢/取息雖分為夏秋二科而秋放之月與夏斂之期)¶
<pb:KR2k0044_WYG_167-2b>¶
　　(等夏放之月與秋斂之期等不過展轉計息以給/為納使民終身以及世世每嵗兩輸息錢無有窮)¶
　　(已是别為一賦以敝海内非王道之舉也奏上謫/監南康軍鹽酒稅五年而卒舜俞始嘗棄官歸居)¶
　　(秀之白牛村自號白牛居士已而復出/遂貶死蘇軾稱學術才能兼古人之器)¶
　盧革(宋史本傳字仲辛德清人慶厯中知龔州蠻入/冦桂管騷動革經畫軍須先事而集移書安撫)¶
　　(使杜杞請治諸郡城及易長吏之不才者又言嶺/外小郡合四五不當中州一大縣無城池甲兵之)¶
　　(備將為賊困宜度逺近併省之後儂智髙來九郡/相繼不守皆如革慮知婺泉二州復為宣州以光)¶
　　(禄卿/致仕)¶
　朱服(宋史本傳字行中烏程人熙寧進士甲科元豐/中擢監察御史裏行參知政事章惇遣袁黙周)¶
<pb:KR2k0044_WYG_167-3a>¶
　　(之道見服道薦引意以市恩服舉劾之惇補郡免/黙之道官紹聖初拜禮部侍郎後知廬州廬人饑)¶
　　(服便宜賑䕶全活十餘萬口明年大疫課醫持善/藥分拯之坐與蘇軾遊貶海州團練副使蘄州安)¶
　　(置改興/國軍卒)¶
　陶旐(汪藻陶旐阡表字季成吳興人元符三年進士/調陜州司理參軍童貫用兵請旐從固辭貫亦)¶
　　(不能强也知鄭之管城婺之東陽杭之富陽低徊/數邑幾二十年在東陽時俗喜鬭家藏鎧仗更數)¶
　　(令不能禁旐痛/懲之風俗為變)¶
　朱南强(嘉靖安吉州志字柔立主晉陵簿有倚當塗/勢奪民田者南强按歸之移宰上虞地瀕海)¶
　　(民業煮鹽多致訟乃為析利害/上提舉請置場交易民甚便之)¶
<pb:KR2k0044_WYG_167-3b>¶
　沈琯(嘉靖湖州府志字次律德清人宣和間任兩浙/漕運王師收方臘琯規畫應辦民以不擾後奉)¶
　　(使至燕雲金人入冦郭藥師敗降琯為藥師所執/遣同李鄴赴闕議和琯首陳虚實乞召兵㑹河北)¶
　　(邀擊不聴乃著南歸録以攄/忠憤自號柯田山人終老焉)¶
　莫漳(𢎞治湖州府志歸安人登進士第淳熙初知仁/和縣時有出入德壽宫者恃勢虐民漳於宫門)¶
　　(外候其出擒而撻之髙后怒孝宗降漳一秩居數/月平江缺守宰執進擬孝宗曰朕有其人遂除漳)¶
　　(院轄以承議/郎知平江)¶
　沈介(西江志湖州人乾道四年守信州與趙師嚴為/代師嚴在任時州兵嘗欲援往例有所求不獲)¶
　　(遂謀亂雖散府庫以撫之猶反側未安介至誅首/領二人餘皆安堵嵗饑賑貸有方民得不死去官)¶
<pb:KR2k0044_WYG_167-4a>¶
　　(之日老稚扶擕隨行/數十里涕泣不忍舎)¶
　章謙亨(西江志湖州人紹定間知鉛山為政寛平人/號生佛家置像而祀其興學養士禦盜安民)¶
　　(禮賢表俗蠲賦救荒事績/邑人勒之章巖以志不忘)¶
　施宿(兩浙名賢録字武子長興人慶元初知餘姚縣/為政務大體興廢舉墜不事細謹姚北瀕海嵗)¶
　　(役民修堤民甚苦之宿更築石堤建莊田二/千畝以備修堤之役功與前令謝景初同稱)¶
　李元吉(福建通志湖州人淳祐間知福清縣始/視事訟日三百餘牒未期月幾無訟云)¶
　元¶
　程郇(黄溍程郇墓誌字晉輔曾祖公許自蜀居湖州/郇於書無不讀用薦署嘉興路儒學録厯江山)¶
<pb:KR2k0044_WYG_167-4b>¶
　　(縣尹再遷武岡路綏能縣尹縣鄰谿峒民夷雜處/竊發不時郇拊循愷悌境内以安㑹廣冦猖獗長)¶
　　(貳而下以供億軍需出境郇獨任縣事師旅經從/枝梧遣發戒令嚴明士卒帖帖不敢肆行縣有義)¶
　　(倉糧二萬餘石積為豪强所侵悉徵理之嵗適大/侵賴全活者甚衆轉慈谿縣令慈谿宻邇帥閫事)¶
　　(尤叢劇郇設施注措若不經意咸盡其宜縣東花/嶼蓀湖受諸水溉田可六十頃豪民或請堙湖為)¶
　　(田而輸糧於官吏以成案請署郇毅然不可事遂/寢湖旁農家均獲其利年七十以奉訓大夫婺源)¶
　　(州知州/致仕)¶
　倪淵(黄溍倪淵墓誌字仲深烏程人精敏絶人用薦/署本郡儒學録授太平路當塗縣主簿時長官)¶
　　(皆以故免去淵獨理縣事延祐初經理田土考覈/多失其實賦斂不均公私咸以為患淵分畫編次)¶
<pb:KR2k0044_WYG_167-5a>¶
　　(以為圖籍出其𨼆匿而去其増加二稅乃如期而/集嵗適大侵民以狀言災傷郡戒縣勿受淵爭之)¶
　　(不得即解印求去郡遣吏謝且以檢視之事悉諉/之淵躬履阡陌不避其勤民賴以甦以年老致仕)¶
　唐棣(兩浙名賢録字子華先世錢塘徙吳興以薦除/休寜縣尹先是豪民好為兼倂貧民至空産賦)¶
　　(往往逋亡棣釐其弊具為科條擇任廉吏宿弊一/清流逋歸復山民老人擁馬抃謝其為政惟用儒)¶
　　(法剛柔適調歸於太和居五年政平化行獄訟/止息課為江東最以老去官民涕泣塑像祀之)¶
　明¶
　王瑄(嘉靖湖州府志字廷璧長興人永樂甲申進士/任兵部主事陞刑部郎中㑹囚越獄有數十重)¶
　　(囚不去訊之則曰王郎中必不枉我故諸司官咸/坐罪而瑄獨免又理刑直隸值嵗侵賑卹流亡修)¶
<pb:KR2k0044_WYG_167-5b>¶
　　(復崑山常熟水利民甚/德之累官按察使乞歸)¶
　方琛(𢎞治湖州府志字廷獻歸安人永樂乙酉舉人/知崇仁縣邑無恒産惟以折色貿易准辦稅賦)¶
　　(率多逋負琛奏請從民便賦之邑民賴焉嵗旱禱/於華山即得雨後陞山東布政司經厯卒之日家)¶
　　(無餘/貲)¶
　陸嵩(嘉靖湖州府志字如嵩歸安人𢎞治丙辰進士/授羅源知縣以才賢改知南平政績大著嵗大)¶
　　(旱與郡守孫衍詣龍潭齋宿祈雨未幾雨大澍/冒行數里遂感寒疾卒民為立哀慕祠於城中)¶
　王濟(湖州府志字汝舟烏程人成化辛丑進士授南/兵部主事所轄馬快船二千餘艘中官怙勢侵)¶
　　(沒無算濟力為裁省大司馬王恕深器重之以忤/銓司出知雲南臨安府地多奇貨又夷民雜居多)¶
<pb:KR2k0044_WYG_167-6a>¶
　　(盜濟遏其亂源盜用以息/陞貴州副使引疾致仕)¶
　張罍(江西通志字元器歸安人成化進士知上髙縣/興學校均賦役節浮費弭盜賊時新昌降賊譚)¶
　　(尚武者假巡捕之名擾害鄉民罍密/疏除之地方以寧累陞福建副使)¶
　韋商臣(獻徵録字希尹長興人嘉靖癸未進士授大/理右評事會言事諸臣多繫詔獄下大理讞)¶
　　(奏商臣上疏抗言忤㫖謫靖江丞量移德安府推/官應山有巨姓被誣大辟者憲使張鯤閔其枉而)¶
　　(寛之巡撫與張有夙憾駁令覆訊商臣據法論報/又有龔友昌者亦被誣久繫商臣一訊得其情竟)¶
　　(從末減郡稱為神明陞河南按察僉事永寧巨冦/董氏嘯聚為亂率兵討平之其他搜剔吏弊搏擊)¶
　　(豪强平反寃獄撫處流民諸政皆鑿鑿可紀撫按/交章論薦而臨潁有杜黄門者仇殺三人杜之兄)¶
<pb:KR2k0044_WYG_167-6b>¶
　　(時為通政參議數致書弗聴立捕治之復有豪民/播敖窟羣盜驗實論死詞連鄉宦黄彬以故諸權)¶
　　(貴銜之騰蜚語於/朝竟以考察論罷)¶
　陸時雍(西江志字幼淳歸安人嘉靖進士授上髙縣/精勤吏事嘗建便民倉又纂水利志以便一)¶
　　(方農事累遷江/西提學副使)¶
　臧繼芳(長興縣志號堯山嘉靖癸丑進士厯官水部/郎中督理髙郵河道值景王之國欲毀濱河)¶
　　(民居伐堤栁以便舟行繼芳曰政在利民病民以/便上非義也國之大計在漕植栁以護漕堤伐之)¶
　　(非策也乃屬徒役為木道挽舟而前擢守松江嵗/大水奏蠲其賦煮粥給粟躬賑貸之厯晉河南按)¶
　　(察副/使)¶
<pb:KR2k0044_WYG_167-7a>¶
　胡友信(獻徵録字成之德清人隆慶戊辰進士授順/德知縣縣嵗賦率奸胥攬輸稍以所入啗長)¶
　　(吏謂之月錢友信與民約嵗為三限多寡皆自輸/不取贏於是閭里無妄費而公賦以充海冦竊發)¶
　　(部内烏洲大洲賊所巢穴友信悉勾得之以勁卒/搗其巢誅渠魁餘黨解散又鄉立四應社一鄉有)¶
　　(警三鄉鼔而援之不援者罪同賊賊不敢發初友/信慮民輕法涖以嚴既令行禁止更為寛大或旬)¶
　　(日不笞一人其治縣如家弊修墜舉學校城池咸/為更新督課邑子弟敎化興起卒官士民立祠祀)¶
　　(之德清縣志友信讀書天一山中蒐覽古集研究/理宗為文必嘔心洞膽成進士銜命封魯藩謝饋)¶
　　(遺弗受除順德令自言曰誓不帶牙簪出梅嶺題/其署曰順動而天地如斷行而鬼神避邑無城建)¶
　　(議興築公私不擾濬隍得石碣有胡成城三字涖/任三載有甘露岐麥之瑞卒於官含殮不具所著)¶
<pb:KR2k0044_WYG_167-7b>¶
　　(有天一山房/稿世傳誦之)¶
　韓紹(湖州府志字光祖烏程人隆慶辛未進士令寧/德豁百年陷海之虚糧令長樂縛十年不獲之)¶
　　(大盜拜給事中以忤江陵外轉&KR0402;厯藩臬備兵府/江地多箐棘猺獞竊伏烟瘴鬱蒸路絶行旅紹移)¶
　　(檄募商伐山開徑五十餘里/遂成孔道遷太僕寺卿致仕)¶
　沈如霖(廣東通志歸安人萬厯間為普寧令縣設幾/四十年草萊猶未盡闢霖至清賦役保善良)¶
　　(日進諸生而敎之稅使擾/民調劑得宜民受其惠)¶
　沈子來(歸安縣志字汝修萬厯庚辰進士令句容值/丈量有司競以加額增賦為考最子來獨辨)¶
　　(其髙下増減之調廣平捕土豪致之死合邑稱快/陞刑部主事厯員外郎中出知梧州府改寳慶時)¶
<pb:KR2k0044_WYG_167-8a>¶
　　(征播之軍所過剽掠子來預以糗糧陳境上牒總/戎令約束將士民乃晏然陞湖廣副使調貴州都)¶
　　(匀苗帥展打倡亂諸郡驛騷子來廉知土同知蒙/詔雄勇可用推誠待之授以方畧三出破賊巢前)¶
　　(後斬首四百級擒展打誅之積㓂得平卒於/官不能治喪吏民斂錢為行裝子文衡却之)¶
　臧懋中(長興縣志字用甫萬厯戊戌進士授鹽城令/會有㫖浚洳河鹽邑千里奔命懋中謂罷民)¶
　　(非策簡閭右有幹力者十許人攜帑金詣徐募土/著又先散金易糈輦而至工所役者得食麕至終)¶
　　(役無逃者時兩淮夫役繁興鹽居其間不知有徵/調之苦厯廣西按察副使署八桂兵事以屯堡代)¶
　　(驛遞軍不濫役而民力以蘇比入覲/卒於京二子炅如照如皆成進士)¶
　王永寧(江西通志烏程人萬厯進士授臨川令行履/畝法墾田定賦吏不得夤縁為奸修城興學)¶
<pb:KR2k0044_WYG_167-8b>¶
　　(皆有/實政)¶
　賈宗悌(河南通志武康人萬厯中知永寧縣明/習吏事開興福渠以溉民田至今賴之)¶
　唐世涵(福建通志烏程人崇禎八年守汀州以城垣/卑薄設法増築創寶珠門甕城移慈濟閣為)¶
　　(戍樓又捐俸造萬安濟川/二橋以利涉民立祠祀之)¶
　沈戩穀(德清縣志號器車崇禎丁丑進士知棗强縣/時嵗祲斗穀溢千錢戩穀捐俸設糜所全活)¶
　　(以萬計善察寃獄多所平/反後陞守廬州以病歸)¶
國朝¶
　談九乾(德清縣志字震方康熙丙辰進士授沙河知/縣縣居南北衝要且地為沙壓土甚瘠九乾)¶
<pb:KR2k0044_WYG_167-9a>¶
　　(洞悉民艱凡陋規加派詳革殆盡褫學霸殛淫僧/安巨室植栁以憩人行浚井以便人汲陞禮部主)¶
　　(事改吏部陞員外郎掌銓政隨征厄/魯特議敘復監理河工著有勞績)¶
　戴振河(德清縣志字衣聞康熙戊辰進士授永寧知/縣入署見里民供辦甚具驚問得實悉却之)¶
　　(常平倉積穀二萬貴糶賤糴官餘民病振河春貸/秋償不責其耗羨闢險嶺為蕩平路行者便之丁)¶
　　(艱服闋補松滋邑有堤工嵗賦民折土銀五千餘/兩嵗修嵗圯振河廉得其實直賦民土而督修之)¶
　　(匝月工竣永無嵗修之擾民名其堤為戴公堤額/徵正課外舊有雜派四千兩振河以無藝革之行)¶
　　(取任部曹出守邵武府興利除/弊三年不遣一役下鄉卒於官)¶
　胡開京(德清縣志字遵王㑹恩子授池州府通判攝/宿松縣事革漕弊抑豪强有民被殺而不得)¶
<pb:KR2k0044_WYG_167-9b>¶
　　(主名往驗察其妻與旁觀一人狀異得姦殺情寘/之法攝蕪湖篆值大水報災請賑設厰拯救無算)¶
　　(又攝建德除虎患緝盜安民及署府事代償前守/兵餉却屬邑餽贐丁艱歸服闋補順德府判職司)¶
　　(捕盜以盜源在窩線必嚴保甲而後根株可拔為/畫八條上之通行畿輔著為令擢永平知府卒於)¶
　　(官/)¶
　　寧波府¶
　宋¶
　周師厚(延祐四明志字敦夫鄞人皇祐五年進士仕/至荆湖南路轉運判官時役法方行師厚言)¶
　　(四方風俗不同役有勞逸輕重不宜以一槩論朝/議是之章惇聞溪洞蠻擾辰沅二州議輸常平粟)¶
<pb:KR2k0044_WYG_167-10a>¶
　　(以備邊師厚持不可曰溪獠靜擾無常常平/嵗入有程當使邊卒廣屯田為便帝從其議)¶
　袁轂(成化四明郡志字容直鄞人嘉祐六年進士尉/建安厯青州録事參軍所治獄無不盡其情後)¶
　　(以薦知邵武軍條鹽法利/病奏減其課郡人祠之)¶
　俞偉(延祐四明志字仲寛鄞人熙寧六年進士宰南/劍之順昌閩人生子多者皆不舉建劍尤甚偉)¶
　　(作戒殺子文召父老列坐廡下以俸置醪醴親酌/之使歸勸鄉人活者以千計生子多以俞為字部)¶
　　(使者聞於朝降詔/奬諭進秩再任)¶
　姚孳(寳慶四明志字舜徒慈谿人熙寧九年進士為/桃源宰部使者舉其才能優異應元符之詔賜)¶
　　(對稱㫖除提舉成都府路常平等事謁丞相論蜀/中利病乞以義倉之儲收養鰥寡老疾死給衣衾)¶
<pb:KR2k0044_WYG_167-10b>¶
　　(斂瘞貧不能舉子者官給乳媪丞相奏行後由江/東轉運副使除直龍圖閣知夔州興學校勸農桑)¶
　　(有古循/吏風)¶
　陳攄(寶慶四明志字君益鄞人紹聖間宰南劍之將/樂敦崇學校奬進士𩔖先是邑民家舉一子富)¶
　　(室不過二子餘悉棄之攄諭以天性申以令甲犯/者究治自兹民無不舉子者後卒於官邑人祠之)¶
　汪思温(延祐四明志字汝直鄞人政和二年進士授/雄州敎授調餘姚令築堤浚湖民信愛之後)¶
　　(知臨安時相秦檜嘗以故人屬薦舉思温曰使可薦/誠不待相諭不才相言無益也有㫖營政府檜欲)¶
　　(以相府儀制稍異執政府思温/益持不可檜怒因罷去予祠)¶
　薛朋龜(兩浙名賢録字彦益鄞人政和八年進士授/仙居縣尉值嵗饑道殣相望剽掠四起朋龜)¶
<pb:KR2k0044_WYG_167-11a>¶
　　(請發粟賑之民多全活而弭盜有法境内悉平改/楚州司録適靖康之變楚師勤王者歸道州境郡)¶
　　(守薄其犒輒鼓譟為亂朋龜急走軍中諭以禮法/隨發府金犒之軍帖服不敢譁任滿擢奉議郎去)¶
　　(民遮道留之卧轍不得行監司上其狀擢監行在/登聞鼔院兼擢工部郎中守正不阿彈劾權貴後)¶
　　(知衡州/致仕)¶
　劉俁(寶慶四明志字碩翁象山人紹興三十年進士/知華亭縣平易近民而決事若神豪猾歛手並)¶
　　(海有秦山鹽鐵蚌港三堰不治被㫖督作早夜露/處䕶田六萬畝孝宗深加褒賞倅紹興府帥王希)¶
　　(吕使者朱熹雅敬之委理諸暨蕭山荒政知興國/軍陛辭乞免蕭山廢田之稅以時省繕華亭海堰)¶
　　(禁邏兵胥吏擾沿海民船事皆施行改知岳州覈/四邑常賦外免其板帳鑿空如馬草錢之𩔖其目)¶
<pb:KR2k0044_WYG_167-11b>¶
　　(凡八嵗減額一萬一千有竒奏定為令除監廣東/倉時南海驛道至真陽達凌江多窮荒複嶺乃改)¶
　　(闢大道八百里置六舖建七菴募人/居之遷福建憲副召除吏部郎中卒)¶
　楊王休(延祐四明志字子美象山人乾道二年進士/為黄巖尉邑有豪民植奸黨號三神王休捕)¶
　　(得之具罪狀黥徙他鄉郡縣稱為鐵面少府後除/益利路轉運判官兼提㸃刑獄大修棧閣鑿鬼愁)¶
　　(灘堰蟇頤山分西城漢隂平利三邑馬/綱以便民築漢嘉西門石梁蜀民德之)¶
　王時敘　王時會(嘉靖寧波府志時敘字伯倫奉化/人乾道五年進士厯知遂安縣陸)¶
　　(游為郡日縣上所斷大族爭訟僚屬咸會陸以遂/安狀銜袖曰得一好文字為諸公出之且讀且喜)¶
　　(曰使諸邑皆如遂安吾輩可以卧治及卒陸誄之/曰學道愛人正心誠意悃愊無華儒雅飾吏子之)¶
<pb:KR2k0044_WYG_167-12a>¶
　　(自著古人何媿弟時㑹字季嘉與兄同年第進士/自迪功郎七遷至湖南運管所至有聲嘗知㑹稽)¶
　　(值嵗霖潦郡方督已蠲之賦甚急時㑹持不可守/不聴乃袖告身易服立庭中守為奪氣民賴以紓)¶
　　(修社倉之政以備凶歉立保伍之/法以察不孝不弟游惰不逞者)¶
　徐子寅(成化四明郡志字協恭鄞人少以任補官中/法科為福建路檢法審覆囚牘駁正死罪七)¶
　　(十九人除大理正累遷淮南運副厯揚州楚州修/築髙郵興化寶應縣石闥斗門函管堤岸䕶民田)¶
　　(三千七百餘頃後知台州革秋苗偽鈔去軍士虚/籍寧海邑庠久廢買田五百畝繕之蠲民户積逋)¶
　　(十餘萬陞廣東/提刑卒於官)¶
　羅仲舒(成化四明郡志字宗之慈溪人淳熙十四年/進士授安慶教授累遷提㸃江東刑獄㸃吏)¶
<pb:KR2k0044_WYG_167-12b>¶
　　(獻議於饒守更鬻鹽法而官專其利舟運不通民/數月乏鹽仲舒責吏曰奪民而絶其利者汝罪也)¶
　　(笞而流之饒人為之語曰前葛後羅一臺二妙葛/謂參知政事邲也召為國子司業紹定初以直顯)¶
　　(謨閣/致仕)¶
　史彌忠(成化四明郡志字良叔鄞人舉進士為鄂州/咸寧尉厯宰廬陵有能名守南安㑹盜甫平)¶
　　(政尚安輯蠲白撰錢以便民守吉州治如南安蠲/田租十有八萬尋致仕後以子嵩之為丞相積封)¶
　　(至金紫光禄大夫/卒贈少師諡文靖)¶
　林祖洽(成化四明郡志字元禮鄞人少以門功補官/知鹽官縣滯訟經嵗者皆剖決之光宗以皇)¶
　　(太子尹臨安委治疑獄有能名後/守饒信吏治益著厯遷司農少卿)¶
<pb:KR2k0044_WYG_167-13a>¶
　桂萬榮(成化四明郡志字夢協慈溪人慶元二年進/士授餘干尉邑多豪右一裁以剛介而御小)¶
　　(民以慈愛秩滿調建康司理尋通判平江時守朱/在政尚嚴刻因鹽課拘繋甚衆萬榮具書告在不)¶
　　(從乃挾行牀與所拘人同寢在愧即委縱遣焉陞/守南康檢吏奸省浮費征稅以法進直秘閣遷尚)¶
　　(書右丞/奉祠)¶
　徐愿(成化四明郡志字恭先昌國人開禧元年進士/除福建提舉適黄勇冦發衆皆退避愿為婉言)¶
　　(撫諭㓂列拜請罪愿嘗受業袁/燮故其政事文學卓絶於時)¶
　劉厚南(成化四明郡志字子固慈溪人嘉定元年進/士授迪功郎調瑞安尉瀕海多盜厚南涖政)¶
　　(慈惠盜遂屏息民賴以安楊簡出守温/州舉其勤於奉職累階進秩皆有能聲)¶
<pb:KR2k0044_WYG_167-13b>¶
　程士龍(嘉靖寧波府志字應辰慈溪人嘉定四年進/士主句容簿時嵗饑督濟有方老弱賴以全)¶
　　(活真德秀重其才薦知仙居李宗勉復薦之遷知/臨江軍後改知撫州城中有夜半殺人者逮繫至)¶
　　(六七囚獄成士龍疑之俾臨川宰密察得其應/辟者捕之一訊而服民作平寃歌頌其神明)¶
　童居易(天啟慈谿縣志字行簡嘉定己未進士補登/仕郎時朝廷欲使諸路置買浮鹽司除擬已)¶
　　(定居易詣執政厯陳利害命遂寢攝天長簿時諸/路多屯兵每嵗棗熟制閫下令禁民採取民失其)¶
　　(利居易上書乞弛其禁制閫從之旁九縣皆賴免/尋調諸暨簿境有惡少攻剽為奸尉莫能致居易)¶
　　(以計悉擒之民謡曰童主簿威如虎愛百姓擒跋/扈轉宣義郎知邵武之泰寧厯遷太學博士率以)¶
　　(身敎以言㑹子事忤上意出倅吉州陞知廣東徳/慶府夷獠雜居民悍難化居易撫以豈弟之政三)¶
<pb:KR2k0044_WYG_167-14a>¶
　　(載民樂耕桑門不/夜闔尋上章乞歸)¶
　王撝(兩浙名賢録字謙父鄞人嘉定進士授安吉丞/攝令長興捐俸賑水災民賴以不饑再攝新城)¶
　　(斥餘財五萬緡代貧民賦遷將作監主簿時史嵩/之專政乞補外通判婺州御史劉晉之誣衢州掾)¶
　　(慮囚受賕撝審實卒白焉後守徽州始至郡廪無/三月之儲及解去粟支一年帛萬匹遷吏部兼崇)¶
　　(政殿說書嘗/預修四朝史)¶
　楊珏(成化四明郡志字君寶鄞人紹定二年進士授/通直郎知饒州德興縣邑居四山之僻民多艱)¶
　　(食珏乃節用積錢一百萬置米千斛貯之顯惠倉/歉時出之以平市價景定間轉朝奉大夫入對條)¶
　　(陳三策一曰任正人而黜奸邪二曰興民利以培/治本三曰講武事以圖恢復上悅及郡縣行方田)¶
<pb:KR2k0044_WYG_167-14b>¶
　　(珏曰政以利民不利而行如吾民何/遂却不行御史朱&KR0411;孫劾之免官歸)¶
　黄仁儉(兩浙名賢録字約之奉化人主淳安簿俗獷/悍嵗時競渡多殺傷尉懼而在告仁儉攝事)¶
　　(處之帖然轉監台州支鹽倉攝郡幕給軍衣有紕/薄者羣卒攘臂以噪座上皆失措仁儉徐呼其長)¶
　　(諭以禍福羅拜曰黄佛子言敢不聴遷青田丞時/永嘉遣海船籍篙師為兵乞取家屬小人乘勢指)¶
　　(怨家妻女為家人仁儉帥司/檄使覈實得免人咸德之)¶
　趙汝笈(江西通志字景師四明人慶元進士嘉定間/知上髙縣時士以謙斷獄以恕諸司疏其治)¶
　　(狀為諸邑最先是上髙諸鄉額有坊場許人買換/名曰敎練每一名四季認白納錢少者不下百千)¶
　　(民被其擾汝笈/力請朝省罷之)¶
<pb:KR2k0044_WYG_167-15a>¶
　元¶
　臧夢解(元史本傳慶元人宋末進士未官而國亡至/元間授知海寧州時淮東按察副使王慶之)¶
　　(按行至其州見夢解剛直廉慎官署肅然凡有差/役皆當其貧富吏無所預民以戸計者新増七百)¶
　　(六十有四田以頃計者新闢四百四十有三桑柘/榆栁交䕃境内政平訟簡為諸州縣最乃舉夢解)¶
　　(才德兼備宜擢清要而御史臺亦以其廉能薦屬/江隂飢江浙行省委夢解賑之夢解不為文具皆)¶
　　(躬至其地人給以米所活四萬五千餘人擢廣西/肅政廉訪副使故事烟瘴之地行部者多不躬至)¶
　　(夢解咸徧厯按問賔州藤州兩路達嚕噶齊與凡/貪官奸吏置於法者八十餘人又平反邕州黄震)¶
　　(被誣贓罪及藤州唐氏婦被誣殺夫罪大德元年/遷江西肅政廉訪副使有臨江路總管李倜素附)¶
<pb:KR2k0044_WYG_167-15b>¶
　　(大臣勢以控持省憲夢解按其贓罪一道澄/清後以亞中大夫湖南宣慰副使致仕卒)¶
　葉恒(成化四明郡志字敬常鄞人泰定初擢第授餘/姚州判官鋤奸抑强百廢興舉州東北際海歲)¶
　　(被風濤害稼嘗以竹石作土堤以捍率不能久恒/乃設方略甃以石長亘二十里民不知勞隄南舊)¶
　　(有二湖廢為廣斥者幾四十年因堤成而湖復瀦/水時其啟閉田獲灌溉海潮之患遂絶後遷淮安)¶
　　(路鹽城尹民多不律恒輒法其尤横者/臺察交薦將大用而卒民立祠祀之)¶
　范文中(成化四明郡志字煥章定海人大德十一年/民飢盜起文中手縛巨魁十數人歸於有司)¶
　　(餘黨竄伏中書奏授慈谿鳴鶴巡檢陞歙縣主簿/尋調廬陵習俗譁健素號難治民蕭甲與子殺人)¶
　　(以誣怨家劉乙文中覈實遂寘甲於法而籍其家/豪右讋服擢知沙縣造義倉以備凶荒崇儒學以)¶
<pb:KR2k0044_WYG_167-16a>¶
　　(興禮讓年七/十投牒歸)¶
　明¶
　汪繒世(成化四明郡志字漢文鄞人宋尚書大猷五/世孫洪武初授太平府同知推誠馭下吏民)¶
　　(不忍欺事恒先期而集秩滿陞湖廣按察副使振/肅憲紀奸欺多所擿發然以寛濟明未嘗吹求人)¶
　　(罪論者謂憲職在正/已以率物繒世有焉)¶
　陳奐(成化四明郡志字聚奎慈溪人洪武中用薦召/至闕廷試稱㫖授扶溝令修舉廢墜除革奸蠧)¶
　　(尋調山西之屯留土壤磽瘠民多流竄奐為出公/帑錢輸其逋租流民相率來歸以憂去服闋改都)¶
　　(督府都事成祖念京縣政煩特授上元令涖政期/月縣以大治厯遷刑部主事仁宗監國時即知奐)¶
<pb:KR2k0044_WYG_167-16b>¶
　　(賢即位奐奏事仁宗曰此非上元陳知縣乎/左右曰然即擢為滕府長史進階奉議大夫)¶
　周𢎞(兩浙名賢録字尚德慈溪人洪武中以薦授柘/城令在縣九載寛厚廉謹愛民如子戢暴横節)¶
　　(用度一/邑大治)¶
　張海(天啓慈谿縣志字子深洪武中以貢至京師召/對稱㫖擢戸部主事厯陞山東右參政時太宗)¶
　　(初御北京吕梁至臨清實朝貢要途水道阨塞舟/行不利乃命平江伯陳懋與海並事穿渠甃閘事)¶
　　(竣復慮暴水衝齧新岸善崩請給馬連草/子五百斛種之沿涯以固土力堤岸遂固)¶
　應履平(嘉靖寜波府志字錫祥奉化人洪武庚辰進/士授泉州德化令興廢舉墜平易宜民遷守)¶
　　(常德吏治益著陞貴州按察使奉勅同兵部尚書/王驥平蠻將軍蔣福帥師征麓川有功陞雲南左)¶
<pb:KR2k0044_WYG_167-17a>¶
　　(布政時有太監奉命監造剔漆器皿進用供費百/出民不能堪履平諗其將訖工别造私物密疏欽)¶
　　(造數完奉㫖起送部檄至履平懷之中道馳入太/監怒叱之對曰奉㫖請回京出文以示太監去一)¶
　　(方以/寧)¶
　吳福(兩浙名賢録字好德鄞人洪武庚辰進士授禮/科給事中厯陞陜西參政先是寧夏鹽池禁嚴)¶
　　(斗米易鹽三兩福奏許民納課官量給鹽民咸便/漢中牛山逋民草竊出沒福遣吏作樵夫懷榜抵)¶
　　(其巢穴諭以禍福其黨語曰吳公長者必不欺我/相率復業者數千人秩滿陞福建右布政治行益)¶
　　(著以年/老乞歸)¶
　張得中(兩浙名賢録字大本鄞人永樂甲申進士授/刑部主事改江寜令機務繁劇前令率繩之)¶
<pb:KR2k0044_WYG_167-17b>¶
　　(以法得中更以公恕簿書期㑹米鹽細故必躬親/之每丁夜而起丙夜而息未嘗樹赫赫之聲而民)¶
　　(安其政/以疾卒)¶
　蔡胄(兩浙名賢録字用嚴鄞人永樂乙酉舉人以薦/授宜春令改餘干愛民如子有干憲度者必諭)¶
　　(使自新未嘗輕有笞詈清修苦節薦餽雖蔬菔不/納室中琴一張書數帙而已不諧於郡守吏部尚)¶
　　(書郭璡巡撫江西郡言胄徴科無法考下當去縣/民相率走百里外聲胄寃言數十年未有公廉愛)¶
　　(民如蔡者奈何斥之泣訴車下郭嘆曰吾行縣多/矣未有一民頌其令者郡言詐也更考胄最而以)¶
　　(貪黜其/郡守)¶
　王罃(嘉靖寧波府志字宗器鄞人永樂戊子舉人授/淮安府睢寧敎諭擢禮科給事中改刑科宣德)¶
<pb:KR2k0044_WYG_167-18a>¶
　　(初勅守肇慶下車蠲宿弊務更新未幾化行境内/帖然秩滿增秩正三品改知西安治如肇慶而稍)¶
　　(濟以嚴越/三年致仕)¶
　陳本深(嘉靖寜波府志字有源鄞人永樂戊子舉人/擢刑部主事畿内有韓廣者為盜殺人逃匿)¶
　　(有司捕之波及無辜十八人本深物色得之十八/人者俱得免進員外郎宣德庚戌出知吉安府作)¶
　　(興士𩔖飭治學宫築堤成梁百廢具興而尤以除/盜去奸為急樂安曾子良聚衆萬餘據險為寇本)¶
　　(深以地逼永豐督千戸王業率兵往禦大破之擒/其渠魁以獻安福有豪民彭摶肆暴於鄉有司莫)¶
　　(能治乃密聞於朝而籍其家九載秩滿吏民相率/奏留上允其請加正三品禄進階正議大夫正統)¶
　　(戊辰以老乞歸初本深涖郡政舉大綱不屑纎小/比巨豪既殱屬邑順理益闊疏法網與民相安每)¶
<pb:KR2k0044_WYG_167-18b>¶
　　(晨起鼓而出堂閽人報無事輒鼓而退寢間有訟/訴呼至榻前折其曲直而遣之亦不受狀在任凡)¶
　　(十八年廨前民有舉女者漸見其長已乃及笄/笑而言曰襁褓兒已字尚能留此耶去志遂決)¶
　方佐(嘉靖寧波府志字用輔鄞人永樂戊子舉人授/漳州府檢校陞上海知縣政尚平易不事苛刻)¶
　　(而搜剔奸蠧百廢具舉巨猾宿宄罔不屏迹日詣/學宫課諸生殿最講解經史士民翕然向風正統)¶
　　(改元用少傅楊溥薦陞廣州知府振肅綱紀百度/維新以例入覲卒於贑時奉勅守郡者九人鄞人)¶
　　(得其三若陳本深為吉安王罃為肇/慶及佐為廣州皆古龔黄之流也)¶
　俞得儒(兩浙名賢録字大雅鄞人永樂壬辰進士授/監察御史出知賓州賔故多梗化者得儒至)¶
　　(修其政敎風俗丕變宣德丙午交趾不庭總戎檄/之督餉民弗知勞而兵食足秩滿乞老歸子澤天)¶
<pb:KR2k0044_WYG_167-19a>¶
　　(順丁丑進士厯/官四川僉事)¶
　顧巽(天啓慈谿縣志字與權永樂壬辰進士授江西/按察司僉事公廉仁恕巡厯所至訪察幽𨼆人)¶
　　(以青天目之遷山東參/議恪守清白終始不渝)¶
　管思易(嘉靖寜波府志字原理鄞人永樂乙未進士/授刑部主事持法平允奉命使湖廣辨疑獄)¶
　　(釋繫囚全活甚衆歸州同知孟紹芳盜庫銀二千/許棄官去司府以孟巨璫烟不敢問乃囚其吏郝)¶
　　(洪等思易廉知之即上其事徑執孟論誅之而釋/洪等已而居内艱起復仍前職時有獄囚王琦罪)¶
　　(不應抵尚書吳中以私憾論死思/易爭之不聴竟殺之乃憤惋而卒)¶
　秦岳(兩浙名賢録字維翰慈谿人永樂丁酉舉人授/兵部武選主事陞郎中調刑部宅心平恕不事)¶
<pb:KR2k0044_WYG_167-19b>¶
　　(嚴刑而犯者輒得其情正統中陞山西參議督理/糧儲時水旱相仍有司催科逾迫而逋積逾多岳)¶
　　(曰暑雨艱食民方怨咨急之使倍價以償是轉之/溝壑耳况嵗且有秋因屬其耆老而諭之民大悅)¶
　　(越三月鞭扑不施而積逋咸償/以憂去服闋調廣東以疾卒)¶
　戴浩(嘉靖寜波府志字彦廣鄞人永樂庚子舉人判/東昌管河道九載遷守雷州州故並海滷病稼)¶
　　(乃築堤以捍風潮民歌其功改永州又改鞏昌嵗/飢矯發邊儲三萬七千餘石賑之監司語以法浩)¶
　　(曰法固知之如民飢何以一人命活千萬人命固/將甘之乃上疏自劾朝廷優詔原焉尋循例致仕)¶
　　(居鄉躬行徳誼表率宗族置義冢立/義塾後其孫鰲鯨鱀䲀相繼舉進士)¶
　余麟(兩浙名賢録字天祥鄞人永樂癸夘舉人授主/客司主事陞郎中適河南河溢特授左㕘政往)¶
<pb:KR2k0044_WYG_167-20a>¶
　　(治之至則度水勢築堤防甫期奏功乃詢民間疾/苦而恤之察吏治糾墨旌廉六年陞本省左布政)¶
　　(使乞/歸)¶
　王彞(嘉靖寧波府志字友倫鄞人舉賢良任左軍都/督府都事宣德中改令仙游先是邑人苦征斂)¶
　　(多逋播者彞至撫字有方科差不擾計都里以均/坐派條征輸以完積逋民漸復業自廨宇壇壝以)¶
　　(及倉庫門路悉葺治之民不知有/役也三年卒於官邑人建祠祀焉)¶
　錢奐(嘉靖寧波府志字文煥鄞人正統丙辰進士授/戸科給事陞廣西㕘政潯州老藍冦起以單騎)¶
　　(諭平之土官岑豹羅文愈以地訟奐為宣布威德/皆帖服焉尋陞左布政時都御史韓雍征大藤峽)¶
　　(㑹嵗祲以軍餉為憂奐措置得宜上下充給凡所/俘獲必加詳讞得活者甚衆力請致仕子瓚字廷)¶
<pb:KR2k0044_WYG_167-20b>¶
　　(祐𢎞治己未進士令潛山青/陽皆有惠政官至廣西副使)¶
　王士華(湖廣通志字彦實鄞人舉進士正統間以工/部都水司員外奉勅築華容諸防相度便宜)¶
　　(勸富民出粟建預備倉擇廉慎吏掌管以待工役/厯九載計所築圩四十有八堤百五十人呼為王)¶
　　(公/堤)¶
　姚堂(嘉靖寧波府志字彦容慈谿人正統己未進士/授工部主事厯陞廣信知府治行為江西第一)¶
　　(以内艱去服闋起知蘇州府蘇故多羨餘嵗以萬/計堂悉籍公帑以備賑恤又修孔子廟先賢祠㑹)¶
　　(以事忤巡撫劉孜乃移守鎮江治鎮一如蘇政通/惠洽流民復業者九千五百餘戸轉廣東㕘政卒)¶
　　(堂三典名郡皆著名績而尤所注意者興學養士/恤孤舉遺褒表名賢以禮化民故所在民懷其惠)¶
<pb:KR2k0044_WYG_167-21a>¶
　王鼎(天啓慈谿縣志字器之正統中舉明經授本縣/訓導陞監察御史巡按山西有知縣郭某者貪)¶
　　(而善賂鼎瀕行當道交口舉郭及按縣郭倍道逺/迎承奉周至鼎即摘發其貪罷黜之民歡呼動地)¶
　　(陞江西按察僉事下車日贓吏聞風解綬以憂去/服闋改廣東時流賊剽掠鼎一日出巡為賊所得)¶
　　(舁至寨中時有二王僉事一為吳人頗多藏賄賊/誤為是將以媒貨有識之者曰此浙江王僉事清)¶
　　(官也不可犯遂輿送二十里外拜/謝而去賊既平鼎以年老乞歸)¶
　吳桓(嘉靖寧波府志字廷用鄞人景泰舉人選汀州/府通判嘗攝守事剖決若流庭無滯訟厯陞常)¶
　　(州府同知均徭役導水利平賦稅修橋梁招流亡/給種佃田歸者相望宜興山崩暴水墊溺瀕死者)¶
　　(衆桓發倉煮糜以食之又捐俸為倡勸富民出粟/以賑靖江瀕海風潮蝕田額稅無辦桓躬為核實)¶
<pb:KR2k0044_WYG_167-21b>¶
　　(以新漲沙田米補焉撫按凡七上章特薦/而桓以病乞歸遂進階中憲大夫致仕)¶
　陳淳　陳英(嘉靖寧波府志淳字德温鄞人景泰癸/酉舉人知欽州時靈山民有死獄株連)¶
　　(數百人㑹大暑狴戸皆滿淳止繫當罪者數人餘/皆出之守大怒淳引法力爭竟不能屈舊有義倉)¶
　　(儲穀二萬餘石積為豪强所侵悉徵理之嵗適大/祲民賴以活撫按賢之以廉州知府㑹薦命未下)¶
　　(而卒弟英字廷賢成化壬辰進士知廬陵縣疏困/均賦戸口繁増會大旱齋沐禱雨輒應陞監察御)¶
　　(史以風/節著)¶
　江勛(兩浙名賢録字元勛奉化人景泰甲戌進士擢/監察御史巡按山東湖廣山東苦饑民多流亡)¶
　　(乃設法賑濟田野安生湖湘旱澇相仍穀價騰湧/民不堪命而内臣銜命將啓局造紙勛奏罷之擢)¶
<pb:KR2k0044_WYG_167-22a>¶
　　(廣西按察使蠻峒弗靖勛謀畫撫/綏斥貪去暴綱紀肅然以内艱歸)¶
　盧瑀(嘉靖寧波府志字希玉鄞人成化己丑進士授/刑科給事中疏罷淮揚貢賦十餘萬緡及西北)¶
　　(勒市戰馬宿弊又劾巨璫田興梁訪等竊柄引用/奸僧繼曉妖術罔上事直聲大振陞工科都給事)¶
　　(以上疏忤㫖廷杖逮獄出為長沙府通判陞真定/府同知詰暴撫良能聲藉藉當道上其治狀陞廣)¶
　　(平府知府廣平故牧馬地豪貴家數侵匿而委其/徴於貧戸瑀剗洗奸蠧盡反豪貴家侵地民困大)¶
　　(起又興學勸士日進諸生於庭指/授經義三輔之地蔚然比鄒魯焉)¶
　王愷(兩浙名賢録字宗元定海人成化舉人授平原/令俗多盜有麥商夜經村寺被劫陳於縣愷故)¶
　　(匿其事隂令販豈者和少熟荳其中夜過寺門復/劫去乃令捕兵易服就寺僧貨荳中有熟者遂收)¶
<pb:KR2k0044_WYG_167-22b>¶
　　(捕不待訊而服自是盜賊屏迹後權要以/非法相强愷曰令可去法不可撓遂致仕)¶
　章銳(兩浙名賢録字元進鄞人成化壬辰進士官刑/部主事晉郎中剖析滯獄精於老吏出守鳳陽)¶
　　(應詔陳言上鳳陽軍民利病及時政十八事多議/行會旱蝗雩禱輒雨復奏捐稅三之二陞湖廣參)¶
　　(政錦田苗獞反當事者憚不行銳/獨蒙犯瘴癘深入平之竟感疾卒)¶
　孫紘(嘉靖寧波府志字文冕鄞人成化戊戌進士授/鎮江推官以廉明稱擢南監察御史南都冇國)¶
　　(戚横奪民田萬計紘悉稽版籍奪還民太監郭鏞/犯後湖私渡禁紘抗章劾罷之已而守備蔣琮冒)¶
　　(奪民蘆洲侵後湖壖地為田紘復率諸御史共劾/之坐謫廣德州判陞知州專務德教持大體不為)¶
　　(煩苛威行豪强而良善者/不知有官府尋卒於官)¶
<pb:KR2k0044_WYG_167-23a>¶
　楊文卿(嘉靖寧波府志字質夫鄞人成化戊戌進士/授刑部主事逋冦席英王勇白晝殺人邏者)¶
　　(不能得躡賊所過逆旅主人逮繫之有夏廣才者/坐窩主論死文卿爭之曰廣才迫於凶暴飲食之)¶
　　(耳何窩之有竟出之陞山西提學僉事遷山東提/學副使所至頒條約以示勸懲士風振起以疾卒)¶
　　(官/)¶
　李文昭(嘉靖寧波府志字誠之鄞人成化庚子舉人/授淮安通判東海有富民殺人屢年不決文)¶
　　(昭一訊即得其情沐陽田數萬頃故有河澮墮髙/堙庫旱潦俱病文昭為疏導陂障民甚賴之遷南)¶
　　(寜同知厯陞重慶知府況村土官黄/文昌倡亂單車往諭降之以勞瘁卒)¶
　楊守隅(鄞縣志字維德成化甲辰進士為兵部車駕/司主事出按陜西馬政剗剔宿蠧厯陞江西)¶
<pb:KR2k0044_WYG_167-23b>¶
　　(左參政時逆瑾弄權有誣人不法事罪應籍沒守/隅獨憐其誣瑾怒奪職歸瑾誅詔起原職旬宣四)¶
　　(川適流賊藍老人麻六等剽掠蜀漢間勢甚猖獗/守隅多方捍禦四川以寧尋陞廣西布政使致仕)¶
　王瑫(嘉靖寧波府志字宗玉鄞人成化辛丑進士除/臨邑令值嵗洊饑瑫白於監司不待報發粟以)¶
　　(賑吏執不可瑫曰罪在令不在若也卒發之既而/以艱去免喪陞江南道御史尋陞長沙知府府有)¶
　　(吉藩羣小横暴不法前守多被窘辱瑫至輒訊其/渠魁白吉藩誅之羣小大戢儀賔史朝忠與藩閹)¶
　　(積不相能而承奉朱泉頗有贏貲一夕暴卒衆閹/遂誣史利其貲而毒殺之寃不能白瑫為白之)¶
　周津(天啟慈谿縣志字文濟成化甲辰進士擢監察/御史巨璫蔣琮欲納交治具蕭寺託同僚致之)¶
　　(及門而覺即策馬返閣老邱濬嗾人訐冢宰王恕/津劾以妨賢病國舉朝韙之擢知九江以瑞州盜)¶
<pb:KR2k0044_WYG_167-24a>¶
　　(起宜選强明廉幹者治之因徙知瑞州津至啟都/御史林俊宜用東漢聴盜相斬除罪法林従之盜)¶
　　(果平後官至廣/東左布政致仕)¶
　沈元(嘉靖寧波府志字德元慈谿人成化甲辰進士/知南陵縣值嵗大祲元發帑藏勸富民出粟賑)¶
　　(之民賴以安擢御史按治淮揚不瑣屑細務薦賢舉/能去奸平獄人服其知大體出為湖廣僉事武昌)¶
　　(故多大獄元按閱每至夜分假寐輒/興務得其情人目之為一省臯陶)¶
　周旋(慈谿縣志字堯敬成化丁未進士除南戸科給/事轉北兵科時疆圉多故旋條陳方略咸中時)¶
　　(宜知州劉遜為宗藩搆陷一時言者皆繫獄旋上/章申救得釋南旺湖久湮奏請復之出㕘廣藩平)¶
　　(蘇孟凱之亂子士英正德甲辰進/士官工部員外郎亦以政績著聞)¶
<pb:KR2k0044_WYG_167-24b>¶
　金洪(嘉靖寧波府志字惟深鄞人成化丁未進士授/靖江知縣以才堪治劇改令吳江吳江豪猾縦)¶
　　(横賦役繁劇小民疲於奔命洪乃裁抑勢家剗革/狡吏嵗裁冗費銀米緡錢凡數十萬陞御史出按)¶
　　(山東時青州賊戴崇濟南賊楊敘嘯聚為患久而/弗靖洪設法𠞰平之㑹逆瑾使人諷以進賂洪不)¶
　　(為理瑾乃/矯㫖為民)¶
　王術(兩浙名賢録字用仁慈谿人成化丁未進士授/嘉定知縣吏事精敏縣故有積荒田千頃賦每)¶
　　(責辦於里胥術招撫流移計口授畝給牛種於是/流民復業賦有所出治行考江南第一擢監察御)¶
　　(史劾壽寧侯張鶴齡飲酒不敬權貴震/懾奉命查盤兩廣以勞瘁卒於梧州)¶
　楊子器(獻徵録字名父慈谿人成化進士除知崑山/縣召補吏部主事轉員外郎中陳邊務數十)¶
<pb:KR2k0044_WYG_167-25a>¶
　　(事尚書馬文升劉大夏皆重嘆許遷湖廣右參議/分守辰常道㑹郴桂賊起請改道自效冒暑提兵)¶
　　(討平之轉福建提學副使遷河南右參政時方以/郴桂積勞成疾而東賊渡河天寒甚有勸緩行者)¶
　　(子器乘輿而往即至嵩縣居守賊方走湖廣子器/曰賊避土兵必復向汝州洛陽藩籬備不可缺乃)¶
　　(自嵩馳赴之賊至子器輟食登城晝夜調度城守/益堅賊遂引去尋進右布政使轉左卒寧波府志)¶
　　(子器初令崑山盡毁淫祠撤其材以修學校及倉/廩公館樓櫓又以餘材給太倉鎮海二衛修舉頽)¶
　　(廢於馬鞍山麓創野鶴軒集諸生講學以憂去崑/人即奉以祠之補常熟令直塘錢外郎以資豪里)¶
　　(中悅隣人趙重陽之妻令其夫商於外遂與私又/遣人詐為盜以殺之而以盜聞子器察其詐逮治)¶
　　(殺之時亢旱是夕大雨一邑懽呼陞考功主事倡/五經會或謂曹局清嚴不宜泛交遊謝曰吾不欲)¶
<pb:KR2k0044_WYG_167-25b>¶
　　(以仕廢學會營孝廟山陵聞中有水石抗疏言之/為誣者所搆下獄臺省交章論救得免晉驗封員)¶
　　(外郎以不附逆瑾/出為湖廣參議)¶
　呂和(嘉靖寜波府志字克中鄞人𢎞治己未進士知/臨淮縣百度惟新丁憂歸服闋改建平縣厯)¶
　　(陞山東按察僉事有王尚書弟殺人當道莫敢誰/何和致之辟長清令劉儒内結權貴貪横靡忌和)¶
　　(痛繩之即誣和下詔獄久之始白臨清衞指揮柏/紹縦暴不法巡按屬和治之紹逃至京師匿權璫)¶
　　(家和卒捕得之竟治其罪遷陜西副使繕漢/中寧羌諸城立南鄭金州諸學民立祠祀之)¶
　向錦(慈谿縣志字中美舉進士除東流令以循良薦/擢鳳陽同知值嵗饑侍郎王瓊奉命賑荒惟土)¶
　　(著者得食流民多饑死錦白瓊計口給食數萬人/無一譁者瓊特疏薦之遷南禮曹出知廉州安南)¶
<pb:KR2k0044_WYG_167-26a>¶
　　(黎氏脅居民百餘越屯廉界中欽州以盜聞皆論/死錦以土人越界罪止為首餘宜遣還御史疏錦)¶
　　(失岀/罷職)¶
　陳璧(嘉靖寧波府志字天瑞鄞人正德丁丑進士知/滁州陞刑部員外郎時錢寧壻齊佐魏彬弟英)¶
　　(俱坐死而巨璫奉命清審大獄力欲出之璧直前/爭曰佐受廖堂萬金用鎮陜西陷人死無算英姦)¶
　　(子婦因而殺死王長隨法不可縱二人竟論死轉/江西僉事奬廉斥墨風紀肅然先是布政梁宸坐)¶
　　(附逆濠論死巡按承當道意欲寛宸璧曰宸一省/長吏乃署偽檄遍移各藩罪有浮此者乎宸不果)¶
　　(釋而當道深銜之乃改/調四川已又勒免官)¶
　陸銓(嘉靖寧波府志字選之鄞人嘉靖癸未進士除/刑部主事厯遷福建按察添注副使嘗攝海道)¶
<pb:KR2k0044_WYG_167-26b>¶
　　(漳故盜藪而利窟也諸射利奸人多以厚貨餌監/司闌出為患銓獨嚴立禁網剗剔奸蠧卒不為所)¶
　　(餌陞河南參政進廣西按察使時弩灘猺賊侯公/丁雜處胡藍二姓之間相助為冦或議大舉兵誅)¶
　　(之銓曰此堅賊黨而分我兵且逆順難明非訃之/得也不若計殱渠魁而撫其餘監軍如其言弩灘)¶
　　(果平陞廣東右/布政以内艱歸)¶
　陳文譽(嘉靖寜波府志字德卿慈谿人嘉靖癸未進/士授刑部主事厯郎中審録江西多所平反)¶
　　(大學士楊一清被誣下法司覈治諸司難之文譽/厲色曰顧事實不實耳何愛於楊公何畏於内府)¶
　　(事竟得理出知鎮江府杜請託輕徭役/五年之内百姓晏然以忤當道免歸)¶
　周南(慈谿縣志字啓東嘉靖乙酉舉人授常州通判/署宜興篆桃花港淤塞南畫地開濬逾月完工)¶
<pb:KR2k0044_WYG_167-27a>¶
　　(又移魏村閘於桃花港口以時蓄洩奉委督運即/條三議上實軍儲至計調漳州立保甲法賑龍溪)¶
　　(荒擒海賊張國平等復/改楚雄以親老致仕)¶
　劉安(寧波府志字汝勉慈谿人嘉靖丙戌進士授主/事改御史疏陳補君德以圖治安上閱疏大怒)¶
　　(逮赴錦衣衞拷訊兵科給事中胡堯時救之謫餘/干典史累遷長沙同知平寧鄉冦有功擢知鳳陽)¶
　　(府治行稱卓旋丁内艱歸子志業/嘉靖乙丑進士累官江西副使)¶
　袁載(廣東通志字安道慈谿人舉進士厯知肇慶府/節用愛民修廢舉墜諸不急之費一切蠲去惟)¶
　　(恐為民病擢山東按察副使備兵臨清有中官入/境暴横不法載廷挫之入訴幾不免賴學士袁煒)¶
　　(調護乃解調廣東/海南副使引&KR1282;歸)¶
<pb:KR2k0044_WYG_167-27b>¶
　王梴(寧波府志字子長象山人嘉靖壬辰進士授中/書舍人擢兵科給事中改工部員外進郎中時)¶
　　(大工繁興諸省運木先於張家灣出水以次拽入/神木厰完者始取批迴動經嵗月間有水漲漂木)¶
　　(去坐累死亡者梴奏即水次設厰竹木至即入給/與批迴公私兩便遂著為例陞江西參議督糧儲)¶
　　(行一條鞭法夙弊盡革轉山東副使備兵徐州決/碭山水甃沛縣城賑蕭縣饑利澤尤著遷湖廣參)¶
　　(政被劾/免官)¶
　劉廷誥(天啓慈谿縣志字汝欽嘉靖戊戌進士授開/封司理雪十年寃獄擢守袁州時分宜市權)¶
　　(僕隸恣甚廷誥收其桀者笞之同年生居要津請/官地拓私第廷誥持不可遂嗾言者論之調南康)¶
　　(晉福建副使厯四川按察使巫山盜五十人故盜/從也郡縣深文入之誥察其寃令縛盜自贖盡縦)¶
<pb:KR2k0044_WYG_167-28a>¶
　　(之往踰月果縛真盜至盡釋之人人羅拜曰劉公/生我轉廣東布政使嵗例貢珠驗珠時先私取其)¶
　　(美者廷誥/一無所取)¶
　姚梧(慈谿縣志字文揚嘉靖辛丑進士授嘉魚令邑/治濱江多冦警梧簡練士卒盜不敢入又捐俸)¶
　　(築隄外捍江波内便行者民稱姚公隄擢工部郎/監龍江𣙜務會川苗掠州縣勒備兵敘瀘多方輯)¶
　　(禦拔劉顯行間絶諸苗要領/捷聞陞福建少參被劾去)¶
　項守禮(寧波府志字進伯奉化人嘉靖甲辰進士授/主事轉員外郎中擢濟南知府案牘紛繁判)¶
　　(無停滯新泰饑發帑賑濟陞山西副使備兵井陘/三闗趙地固多剽騎憲府設牙兵名為邏卒而實)¶
　　(潛自為盜守禮廉得其情引戮渠首/邏者股慄邊地以寧以内艱去任)¶
<pb:KR2k0044_WYG_167-28b>¶
　張謙(慈谿縣志字子受嘉靖壬戌進士授刑部主事/會術士曹祖告建昌侯張延齡不法事下詔獄)¶
　　(武定侯郭勛又誣延齡反曹郎應勘者以計免謙/毅然任勘中貴鮑忠密諭謙善治此獄否則禍且)¶
　　(不測謙謝曰刑官治獄有三尺法在利害非所計/也乃拷掠延齡迄無反狀獄凡三上三得嚴譴竟)¶
　　(不可奪僅坐延齡殺人罪謙杖三十謫揭陽典史/厯陞南刑部郎出守大名奏循良第一遷廣西參)¶
　　(政討七山羅旁猺賊規畫進/兵斬獲殆盡晉按察使致仕)¶
　姚孟賢(慈溪縣志字汝德隆慶戊辰進士授貴池令/為政不事苛細惟以表揚節義奬厲學校為)¶
　　(先務時海瑞為巡撫廉其治行亟稱之遷潮州郡/丞海冦林良寳掠劫州縣為患孟賢設策搗巢擒)¶
　　(獲無算當事抑其/功尋乞終養歸)¶
<pb:KR2k0044_WYG_167-29a>¶
　朱瑩(鄞縣志字仲明萬厯癸酉舉人授清河令補武/陵時播冦作亂師多屯聚境内瑩善為措置民)¶
　　(賴無擾又稅璫煽虐瑩設法駕馭帖然安堵而稅/額亦視他邑為減厯陞工部員外郎尋改河南僉)¶
　　(事致/仕)¶
　髙萃(鄞縣志字升伯萬厯甲戌進士官刑曹臨淮侯/李宗城封倭事變獨身逃歸帝怒下詔獄大司)¶
　　(馬石星本主封議欲嫁禍於遼之督撫言督撫倡/訛言阻封事萃詰宗城曰汝罪當死若實言當坐)¶
　　(汝宗城因具言倭實不受封狀次日廷鞫宗城以/實供遂下星獄及定宗城罪萃以八議上從寛典)¶
　　(出知肇慶府興利惠民置田瞻/士多從惇厚肇人肖像祀之)¶
　沈九疇(鄞縣志字箕仲萬厯丁丑進士授刑部主事/累遷山東參政會平度饑姦民嘯聚幾變九)¶
<pb:KR2k0044_WYG_167-29b>¶
　　(疇單騎赴之械治渠魁境/賴以安終江西布政使)¶
　林可成(寧波府志字𢎞志鄞人萬厯庚辰進士授太/康令嵗祲賑老弱收少壯者繕城給錢民忘)¶
　　(其饑召為御史值南北洊饑連疏請發臨德二倉/及三闗嵗課兩院贖銀以賑皆下司農如其請他)¶
　　(疏皆侃侃/著直聲)¶
　岑應春(慈谿縣志字繹仁萬厯丙戌進士授工部主/事管山陵木與中貴共事一無假貸省緡錢)¶
　　(無算差臨清磚厰故事陶戸輸運至京給直人苦/賠累應春令給直後始辦料復官給運送之費遷)¶
　　(郎中出為東兖道參議陞副使備兵岢嵐繕修/新障百八十餘里人稱為岑公堡未幾罷歸)¶
　葛文炳(寧波府志字星垣鄞人萬厯戊子舉人授江/西南城令宗藩攫民爭利文炳進謁益王徐)¶
<pb:KR2k0044_WYG_167-30a>¶
　　(陳其弊由是犯者得先啓其罪而面決之民賴以/安縣南有烟火山二十七障供民樵牧奸民借王)¶
　　(府建塋名踞之文炳清界斷歸民立石遵守又建/水倉免輸兌之艱時乘小竹輿徧厯阡陌察水利)¶
　　(勸農桑創立社學以興弦誦在/邑六年陞大理評事以疾歸)¶
　錢仲選(慈谿縣志字仁仲萬厯戊子舉人選東平州/學正丁艱起補東平令進父老訪利弊正戸)¶
　　(籍以均賦定官解以恤民捐俸建厫輸糧兌軍厫/有羨米例歸諸官仲選正色曰此皆民膏血也忍)¶
　　(吮之耶令常額外悉罷之/後免歸貧甚不以介意)¶
　徐時進(鄞縣志字見可萬厯乙未進士授南京工部/主事遷郎中出守岳州府時採𣙜使絡繹四)¶
　　(出楚璫尤横郡縣皆畏不敢抗時進獨不為禮亢/顔相對璫亦憚其嚴斂跡他往調荆州免沙市稅)¶
<pb:KR2k0044_WYG_167-30b>¶
　　(舟清宗禄詭簿罷單民門稅禁郵使折乾築長堤/甓龍陂荆人德之丁艱起補惠州擢廣東副使監)¶
　　(惠潮以方略擒盜海患悉平/天啓改元加大理卿致仕)¶
　王猷(慈谿縣志字在吾萬厯戊戌進士知漳浦縣𣙜/使擬設雲霄鎮為竭澤計猷條析利害以去就)¶
　　(爭於上官議遂寢行取工部主/事厯知惠袁二府皆著清白聲)¶
　馮若愚(慈谿縣志字明甫萬厯丁未進士授工部主/事審決江南有黠囚闗通權貴前後使者瞻)¶
　　(顧莫敢決若愚至立論殺之直聲大震厯員外郎/中出知襄陽府先是礦璫四出楚璫陳奉尤鷙横)¶
　　(自開府武昌而以原奏韋國賢充錦衣開府樊城/黨與分布發人塚墓或夜入民舍搜括私藏遇斗)¶
　　(米亦稅之襄民洶洶嘯聚成七寨若愚抵任歎曰/變在頃刻不急為計安用太守為急召教諭徐中)¶
<pb:KR2k0044_WYG_167-31a>¶
　　(節以計紿國賢出盡縛稅署爪牙而自策單騎掩/國賢縛置郡獄諸黨與在他邑者亦一時盡縛自)¶
　　(襄至武昌皆譁傳太守神人七寨民亦散歸隴畝/奉恚甚飛章上變楚人邀其疏漢濵兩月不得達)¶
　　(時稅使月有進章至是兩月無疏神宗疑楚使皆/被殺因撤奉回已復詔盡撤各道稅使奉既去銜)¶
　　(若愚不置嗾諸璫以事齮齕之坐是久不遷乃投/劾歸光宗登極起南光禄少卿遷太僕未幾以病)¶
　　(歸/)¶
　鄔鳴雷(寧波府志字長豫奉化人萬厯甲辰進士授/刑部主事後守建昌時益藩諸邸役横甚鳴)¶
　　(雷以法繩之不少貸郡故有太平橋稅向為狙獪/豪右攬侵鳴雷廉得之悉置諸法時有溢額即遞)¶
　　(減免商民稱便尤加意造士置田贍學轉湖廣副/使有富人恃財殺人獄久不決至則立置諸法逺)¶
<pb:KR2k0044_WYG_167-31b>¶
　　(近稱快會母/病乞養歸)¶
　錢肅樂(寧波府志字希聲鄞人崇禎丁丑進士授太/倉知州飲冰茹蘗力崇敎化州故多豪强肅)¶
　　(樂痛懲之又以朱白榜列善惡姓名械白榜者堦/下予重杖久之杖者日少陞刑部員外郎丁憂歸)¶
　　(後卒/於閩)¶
國朝¶
　馮偀(廣東名宦册慈谿人順治己丑進士粤東李成/棟叛偀以副使巡視海道會同大帥統師抵粤)¶
　　(平南韶等郡及抵廣州與大帥相度機宜先以一/軍取三水從化等縣旋平廣州傳檄各鄉堡禁擄)¶
　　(掠未幾偽青陽伯范承恩據城叛偀遣人恫喝之/又使人運諸大礟至西闗發礟震天地雜以鉦鼔)¶
<pb:KR2k0044_WYG_167-32a>¶
　　(聲承恩一時不知所/為遂潰廣州復安)¶
　胡文學(舊浙江通志字卜言鄞人順治壬辰進士授/真定府推官巨冦髙鼎踞恒之西山絶頂垂)¶
　　(二十年并代絳晉俱騷動文學請益汛兵耑意招/撫鼎率衆出降舉卓異第一擢御史出按兩淮鹽)¶
　　(漕報最内陞候補歸里寧波府志文學涖真定日/井陘賊聚衆事敗指稱偽牒株連數百人文學嚴)¶
　　(治其黨舉偽牒盡/焚之人情始安)¶
　謝于道(雲南名宦册字存莪鄞人康熙癸丑進士由/部郎任雲南提學僉事既擅藻鑑尤以化導)¶
　　(為先每試召諸生面敎之繞座數百人請業請益/于道手批口答頃刻第其髙下士習文體一時丕)¶
　　(變/)¶
<pb:KR2k0044_WYG_167-32b>¶
　胡亦堂(江西名宦册慈谿人康熙十六年由舉人知/臨川縣時兵燹之後民多流移田荒賦缺亦)¶
　　(堂多方招徠給牛種躬勸相其逋賦請得展限帶/徵民以蘇息新學宫修橋梁及社倉義學民多頌)¶
　　(之/)¶
　徐勍(廣東名宦册鄞人由進士初任陜之三原令政/通人和尋以母老告歸丁艱服闋補順德令禁)¶
　　(雜派免浮糧絶苞苴清保甲精讞獄涖任四年始/終勿渝有新會少年詣堂下曰既聘矣婦翁嫌吾)¶
　　(貧不吾室也勍以越境辭少年以頭觸柱血被面/勍憐之縶少年若獲盜狀牒新令逮盜黨其翁至)¶
　　(則曰吾壻也恨不與婦故誣我勍曰壻固無良若/持五十金同若女來吾為若絶之至則笑曰五十)¶
　　(金壻不貧矣僦舍西郊趣令完聚其他/決獄多𩔖此遷御史卒邑人祠祀之)¶
<pb:KR2k0044_WYG_167-33a>¶
　¶
　¶
　¶
　¶
　¶
　¶
　¶
　¶
<pb:KR2k0044_WYG_167-33b>¶
　¶
　¶
　¶
　¶
　¶
　¶
　¶
　浙江通志卷一百六十八¶
