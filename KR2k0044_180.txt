# -*- mode: mandoku-view; -*-
#+TITLE: 浙江通志
#+DATE: 2015-08-24 22:41:27.653100
#+PROPERTY: ID KR2k0044
#+PROPERTY: BASEEDITION WYG    
#+PROPERTY: JUAN 卷一百八十一
<pb:KR2k0044_WYG_180-1a>¶
欽定四庫全書¶
　浙江通志卷一百八十一¶
　人物(六/)¶
　　文苑(四/)¶
　　台州府¶
　三國吳¶
　虞翔　任次龍(會稽典録山隂朱育曰文章之士立/言粲盛則鄱陽太守章安虞翔與同)¶
　　(邑任次龍各馳/文檄曅若春榮)¶
<pb:KR2k0044_WYG_180-1b>¶
　唐¶
　項斯(赤城志郡人字子遷張為唐詩主客有清竒雅/正升堂項斯之語擢進士第官至丹徒尉張洎)¶
　　(集序作/江東人)¶
　宋¶
　楊蟠(宋史本傳字公濟章安人舉進士為密和二州/推官歐陽修稱其詩蘇軾知杭州蟠通判州事)¶
　　(與軾倡酬居多平生為/詩數千篇後知夀州卒)¶
　周弁(寧海縣志字君儀父良史没於日本弁不及見/母施氏敎之登嘉祐進士知青陽縣好讀書至)¶
　　(老手不釋卷家貧未嘗語生事甚為王安石/所器重有文集二十卷韻𩔖十七卷行世)¶
<pb:KR2k0044_WYG_180-2a>¶
　陳貽序(臨海縣志字叔彛治平元年進士性剛介有/才學以詩名為蘇軾曾鞏所知官終湖南運)¶
　　(判所著有/天台集)¶
　朱炌(臨海縣志字寶臣元豐五年進士文詞藻麗/一時諸公碑志多出其手有朱氏易行世)¶
　王齊輿(寧海縣志字之孟登進士知於潛再知崇安/鑿渠星黄陂溉田萬餘頃百姓德之為立生)¶
　　(祠擢知郢州遷告院刪定上殿論安邊擇將足國/裕民之道髙宗大喜曰王齊輿南人似北議論可)¶
　　(采既而臨安彌旬雨雪民乏食相枕藉死齊輿偶/對及之上驚曰無人語此即命所司賑給之後以)¶
　　(直煥章閣致仕營雲壑園與親故為眞率會平生/博學強記手不釋卷麄衣糲飯嘗如諸生而與名)¶
　　(公鉅&KR0056;酬倡語多竒崛社/中目為詩虎有雲壑集)¶
<pb:KR2k0044_WYG_180-2b>¶
　劉知過(天台縣志字與幾紹興中特科監南嶽廟與/兄知變俱以文名尤工於詩時號二劉所著)¶
　　(有江東天籟吳/子良為之序)¶
　王&KR0056;月(臨海縣志字清叔博學工古文詞不隨時好/力還古雅多藝能雖音律卜筮無不貫徹中)¶
　　(乾道五年進士仕秘書郎權中書舍人直學士院/掌制誥所草詞百餘篇深得代言之體嘗草胡銓)¶
　　(制云吾寧身蹈東海獨魯仲連不肯帝秦至今名/重泰山微藺相如何以存趙時論多之除太府卿)¶
　　(卒著有/醒菴集)¶
　王及(寧海縣志字達之乾道中進士以信州守致仕/及學問淵逺為詩文粹而有法得人片言抄聚)¶
　　(以寓品裁命曰藥籠取前人立身行已之事與志/合者及諸時事之變從而折衷之命曰自信命所)¶
<pb:KR2k0044_WYG_180-3a>¶
　　(為文稿曰知過勇自刻厲老/不少衰有桃源雜著三十卷)¶
　王文(舊浙江通志字希道警敏刻厲嘗師事王公綽/葉水心取周易䝉卦之義以名其齋因購古今)¶
　　(載籍枕藉讀之已而豁然有悟援筆為文日數千/百言與陳耆卿吳子良為友著有東谷集行世)¶
　吳子良(臨海縣志字明輔寶慶二年進士官至湖南/運使太府少卿幼從陳耆卿遊長登葉適之)¶
　　(門適稱其文意特新語特工韻趣特髙逺雖昔之/以文名世者不過若是何止超越流輩而已所著)¶
　　(有荆/溪集)¶
　林表民(台州府志字逢吉父詠道好古博雅儲書甚/富逢吉承其家學而與陳耆卿呉子良遊嘗)¶
　　(同耆卿修赤城志又自修續/志三卷輯赤城集二十八卷)¶
<pb:KR2k0044_WYG_180-3b>¶
　于有聲(黄巖縣志字君實跌宕不覊以詩自豪嘗舉/浙漕已而謝去放浪江湖持其錦囊詩一帙)¶
　　(歸謂家人曰平生事業盡在/是矣王侍郎居安為題其集)¶
　戴復古(黄巖縣志字式之號石屏從林景思徐似道/遊又登陸游之門講明詩法後又走東湖浙)¶
　　(西襄漢淮粤凡空㢠竒特荒怪古僻之蹤靡不登/厯葢二十年然後歸而詩乃大進眞德秀稱其句)¶
　　(法不減孟浩然由是遂/名天下有石屏集行世)¶
　高耕(臨海縣志字志伊詩文意不抜俗語不/驚人不止晚歲益竒所著有帚金集)¶
　聶蟾(黄巖縣志字少明雅好吟咏多有眞趣所著有/金鰲詩卷車玊峯題云輕煤快筆非他人搜掐)¶
　　(腎胃者/可到)¶
<pb:KR2k0044_WYG_180-4a>¶
　虞似良(黄巖縣志字仲房淳熙中官成都院判詩詞/清婉得唐人㫖趣尤工隸書時隸法多宗漢)¶
　　(似良更出新意無一食頃去筆札卧猶運指習㸃/畫衾禂當指處皆裂晚益竒古篆書益精有篆隸)¶
　　(韻書行世從孫謙字子益/隸書逼眞似良時稱小虞)¶
　丁希亮(葉適丁希亮墓誌字少詹黄巖人生二十九/年適遇之於錢塘後二年適敎諸生於樂清)¶
　　(少詹始來人謂其年已尊老相與背笑之少詹不/愠也又明年變名字從陳同甫於龍窟同甫驚曰)¶
　　(是犖犖諤諤非妥帖為學徒者既而少詹盡師碩/儒盡友良士盡聞名言夜誦逮晨手抄满屋縱筆)¶
　　(所就詞雄意確論事深眇皆有方幅人於/是竒少詹為非人力可及卒年四十七)¶
　左緯(黄巖縣志字經臣強記善屬文劉元禮周行已/皆兄事之初業舉子曰此不足為學文如韓退)¶
<pb:KR2k0044_WYG_180-4b>¶
　　(之詩如杜子美吾將遊其藩焉眞德秀稱其/避冦七詩可比老杜七歌有詩集行於世)¶
　舒嶽祥(兩浙名賢録字舜侯臨海人寳祐進士官終/承直郎年二十六時以文見吳子良子良稱)¶
　　(其異秉靈識如漢終賈後果以文學名所著有史/述漢砭補史家録蓀野稿避地稿篆畦稿蝶軒稿)¶
　　(梧竹里稿三史纂言談藂藂續藂殘藂傳藂肄昔/遊録深衣圖說凡二百二十卷學者稱為閬風先)¶
　　(生/)¶
　楊說孫(舊浙江通志九歲通貫經史人稱神童有司/試經義畫八卦賦河圖洛書論據筆立成)¶
　胡三省(台州府志字身之寧海人寶祐進士終朝奉/郎因資治通鑑音義釋文各本乖異刋正為)¶
　　(廣注九十七卷著論十卷以薦叅賈似道軍言輒/不用歸而遇亂失前書復購他本為之注始以考)¶
<pb:KR2k0044_WYG_180-5a>¶
　　(異及所著者散入通鑑各文之下厯法天文則隨/目錄所書而附著焉若釋文之舛謬悉改正之著)¶
　　(辨誤十二卷復有/竹素稿一百卷)¶
　丁雷(天台縣志字元震所著髙林詩/稿葉夢鼎王&KR0063;麟皆有題䟦)¶
　車安行(台州府志字正路黄巖人游陳潛室之門得/武夷宗㫖尤工於詩所著有鏤氷集鶴林吳)¶
　　(詠稱其寛平雅淡不與近世/較圭角而自得清修之趣)¶
　翁時可(台州府志號處静黄巖人善樂府杜清獻公/範稱之曰如絮浮水如荷濕露縈旋流轉似)¶
　　(霑非著豈非遊/戲翰墨之妙)¶
　黃宏(赤城新志字子約黄巖人博覽羣經尤長詞賦/有以史才薦者不就落魄江湖幾三十年文章)¶
<pb:KR2k0044_WYG_180-5b>¶
　　(流播天下/有榖城稿)¶
　徐韶(舊浙江通志字君美學於王藴文嘗著正/朔郊祀禘祫辨及春秋精義學者尚之)¶
　元¶
　陶宗儀(嘉靖浙江通志字九成黄巖人少舉進士不/第即棄去務古學於書無所不窺出游浙東)¶
　　(西師潞國張翥永嘉李孝光京兆杜本尤刻志字/學工篆筆至正問浙帥泰不華南臺御史丑閭辟)¶
　　(舉行人校官皆不就張士誠議以軍諮屈亦不往/避地松江之亭林力耕以給食雅好著述雖在畎)¶
　　(畝恒以筆研自隨嘗置一甕於樹間遇有所得輒/書以投其中久之取次成帙名曰南村輟耕録凡)¶
　　(三十卷行於世又著說郛一百卷/書史會要九卷四書備遺二卷)¶
<pb:KR2k0044_WYG_180-6a>¶
　應文虎(黄巖縣志字彥文通易詩書三經而長於詩/嘗遊京師賦梅魂詩虞集楊載見之亟加嘆)¶
　　(賞稱為應梅魂黄溍/薦之不起人高其行)¶
　李洧孫(王溍李洧孫墓誌字山甫寧海人以詞賦中/選第一擢甲戍進士第授黄州司戸叅軍未)¶
　　(上而黄州以版圖歸國棲遲海濵者二十餘年郡/府以名剡上乃為強起抵京師述大都賦以獻時)¶
　　(大德二年也六年乃得杭州路儒學敎授選為江/浙同考官天厯二年卒學者尊之曰霽峯先生所)¶
　　(著詩賦贊頌箴銘表啓碑志序說總/若干卷重修台州圖經列於學宫)¶
　柯九思(兩浙名賢録字敬仲仙居人官至奎章閣博/士號丹邱生與虞集趙孟頫為友工於詩尤)¶
　　(善畵竹木以書法作之筆勢生動每/得意輒題詩其上一時稱為三絶)¶
<pb:KR2k0044_WYG_180-6b>¶
　陳德永(元詩選傳字叔夏黄巖人從林紘齋盛象翁/遊得王魯齋之學辟為和靖書院山長厯官)¶
　　(浙江儒學提舉杜本稱其文似歐/陽子尤長於詩所著有兩峯慙草)¶
　邱應辰(太平縣志字詠性博極羣書元貞間舉青田/敎諭不就作正異復井田諸論有憂憂集蔵)¶
　　(於/家)¶
　丁復(元詩選傳字仲容天台人延祐初遊京師公卿/竒其才薦入館閣當國者不能用不俟報可翩)¶
　　(然去之遂家金陵宅故有兩檜樹醉則倚而吚唔/因名其什曰兩檜亭詩中山李桓以為仲容學博)¶
　　(才敏為詩精麗竒偉格超/而趣逺深入古人閫奥云)¶
　杜本(台州府志字伯原其先自京兆徙天台為人沉/静寡欲天文地理律厯度數靡不通究兼工篆)¶
<pb:KR2k0044_WYG_180-7a>¶
　　(隸所著有詩經表義六書通編/十原等書學者稱為清碧先生)¶
　葉嗣孫(黄巖縣志字本心大德中舉明經不就嘗試/方石詩潞公張翥見之呼為葉方石有詩集)¶
　　(行世子道滋博通經史所/著有韻海明珠龜峯集)¶
　王大本(寧海縣志字仲孚舉進士官至秘書丞著/述頗多方遜志謂其博學多識為元聞人)¶
　舒卓(寧海縣志善屬文至正辛邜鄉試左榜金華趙/友桂有文才豪放自髙每讀人文章一語弗契)¶
　　(輒覆手掩几上視雲漢作他語獨善卓卓至夜談/屢及旦飯至且辨且食入咽不計多寡輒棄去葢)¶
　　(其文為所/深服云)¶
　黃庚(元詩選傳字星甫天台人所著有月屋漫稿其/自序曰齠齔時習舉子業不暇為詩自科目不)¶
<pb:KR2k0044_WYG_180-7b>¶
　　(行始得脫屣塲屋放浪湖海凡生平豪放之氣盡/發為詩若醯雞之出甕天也庚嘗於越中詩社試)¶
　　(枕易詩推第/一名重詞塲)¶
　張明卿(宋濓張明卿墓誌字子晦天台人敎授里中/不嗜榮名築幽齋於智山列圖書左右甃石)¶
　　(蒔花遇賔至劇談賦詩望之猶世外人也作為文/章珠貫玉聨有臺閣之風時遊戲翰墨筆法穠逸)¶
　　(可翫兼畵竹石韻度清灑頗近文湖州至其學術/則一以朱子為宗有言志稿四卷六藝編六卷存)¶
　　(養錄十二卷尚友編五卷世運/畧八卷家傳一卷政事書一卷)¶
　潘從善(太平縣志字擇可至元九年進士累官同知/制誥兼國史編修終福建儒學提舉攻古詩)¶
　　(文善小楷書名重士/林所著有松溪集)¶
<pb:KR2k0044_WYG_180-8a>¶
　郭公葵(黄巖縣志字秉心元末翰林編修博覽載籍/工詩文張承㫖翥嘗評其詩文整密髙古雅)¶
　　(趣絶俗進士唐肅亦謂其詩清若元酒雅/若朱絲當時以為知言所著有諤軒集)¶
　曹文晦(元詩選傳字輝伯天台人少從兄文炳學穎/悟多識而雅尚蕭散好吟咏大有情致築室)¶
　　(讀書自號新山道人元/季能詩者以輝伯稱首)¶
　林昉(太平縣志字仲昉由薦辟官國史檢閱善屬文/尤深經學嘗作榖梁論辨震雷月食等說陸修)¶
　　(正謂可以羽翼經傳宋濂謂乳甘記一篇行/文絶類西漢所著有丹邱小稿半山文集)¶
　劉仁本(列朝詩集傳字德元天台人以進士業中乙/科厯官江浙省左右司郎中至正庚子治師)¶
　　(餘姚作雩詠亭於龍泉左麓彷彿蘭亭景物集名/士趙俶朱右以下四十二人修禊賦詩仁本為之)¶
<pb:KR2k0044_WYG_180-8b>¶
　　(序/)¶
　明¶
　楊大中(臨海縣志博學洽聞仕元為著作郎洪武中/召見留文淵閣數月以老歸所著赤城志及)¶
　　(隨手錄/三十卷)¶
　陶凱(臨海縣志字中立太祖起兵訪延上坐用其䇿/以有天下定鼎後徴授翰林院編修與學士宋)¶
　　(濓等纂修明史又撰大明集禮為五等封爵議定/科舉式撰大明樂章九闋陞禮部尚書長至日太)¶
　　(祖出宿齋宫凱謂不可無篇什以示後世遂以星/臨萬户動月傍九霄多為親凱首唱餘以次屬和)¶
　　(太祖大悅命學士宋濂叙其首尋出為湖廣行省/叅政復為國子祭酒致仕後坐罪著有陶尚書集)¶
<pb:KR2k0044_WYG_180-9a>¶
　葉見泰(赤城新志字彞仲寧海人明師取台州見泰/衣褐造軍門謁其帥帥趣見之語三日夜不)¶
　　(休署部從事遂取永嘉取福建収兩廣皆與有力/焉未幾使安南諭其君長來貢以功授髙唐州判)¶
　　(官遷睢寧令終刑部主事所著有/蘭莊集弟惠仲亦能文號二葉)¶
　陳基(朱彞尊陳基傳字敬初臨海人從學黄溍遊京/師授經筵檢討既而歸里奉其母入吳敎授諸)¶
　　(生嘗叅張士誠軍士誠稱王基諌止不從洪武二/年召入與修元史還卒於常熟縣基有文譽最為)¶
　　(戴良所稱謂元之能文者虞揭黄桞繼之則莆/田陳旅新安程文臨川危素其後則基而已)¶
　許伯旅(黄巖縣志字廷愼洪武初由選貢官刑科給/事中以詩名時稱許小杜林公輔嘗見其感)¶
　　(興諸詩問其得何法而然伯旅曰法可言也法之/意不可言也上士用法得法之意下士用法得法)¶
<pb:KR2k0044_WYG_180-9b>¶
　　(之似吾詩幾用法矣識者/以為不妄著有介石集)¶
　徐一夔(朱彞尊徐一夔傳字大章天台人吳元年詔/儒臣纂禮書勅舉博古通今之士一夔首被)¶
　　(微草創既就而還會元史成而元統後無事蹟可/徵將有事續修王禕以一夔薦復至京師洪武三)¶
　　(年大明集禮成官杭州府儒學敎授命編日厯靈/谷寺初建勅一夔自杭州撰碑文以進稱㫖賜蟒)¶
　　(衣彩幣一夔工於文深而不刻質而不俚當元/季自天台徙嘉興卜宅於春波門外白苧里)¶
　陶宗儒(臨海縣志一名宗&KR0105;字漢生宗儀之弟洪武/時官禮部員外郎與會稽陶肅上虞謝肅等)¶
　　(一十九人以詩名於/時號稱皇明雅頌)¶
　方行(列朝詩集傳字明敏黄巖人詩名東軒集宋濂/序云明敏仕元嘗叅知政事於江浙行中書省)¶
<pb:KR2k0044_WYG_180-10a>¶
　　(襟度瀟灑善談名理於書無所不讀古詩俊/逸超羣律詩麗婉清切於國初居然勝流也)¶
　郭濬(赤城新志字士淵寧海人洪武初詔郡縣貢秀/士各一人寧海以濬名上既而上書論當世急)¶
　　(務甚切召對忤㫖令入太學太學所養士數千百/人見其文咸吐舌驚嘆為不可及濬亦氣髙自負)¶
　　(由是名起一時同學者見其名髙/乃以弗及為憾譖諸師誣奏抵罪)¶
　詹鼎(寧海縣志字國器性豪邁方國珍聞其名強致/之時明師臨慶元鼎為草表謝詞甚恭而辨太)¶
　　(祖見之曰孰謂方氏無人乎更以國珍為左丞召/鼎至京師為書萬餘言須車駕出上之太祖立馬)¶
　　(授讀付左丞授以官後/以刑部郎中謫陜西卒)¶
　王修德(赤城新志寧海人與郭濬皆以文名初宋濂/見方孝孺文歎曰眞竒才也遂留左右不忍)¶
<pb:KR2k0044_WYG_180-10b>¶
　　(舍繼見修德與郭濬文喟然曰吾道台矣林公輔/嘗評之以為方之文如春氣方至津液之色充滿)¶
　　(廣宇飛潛動植各有生意郭之文如蒼鶻摩空飛/縱東西初無定適而俊逸之氣自為人所畏王之)¶
　　(文如月墮澄江上下一色浄絶垢氛而清明/之氣可掬也寜海縣志修德名琦以字行)¶
　余尚則(黄巖縣志名郁以字行博覽羣籍尤長於春/秋洪武九年以選貢授河東鹽運副使奏正)¶
　　(鹽法忤㫖謫岳州經厯與方孝孺林公輔輩為/友以文學名當世其詩酷類晉唐有蛙吟集)¶
　牟完(舊浙江通志字元亮黄巖人博學能文章洪武/九年廷試首選擢吏部驗封主事一時名士方)¶
　　(孝孺郭濬咸稱其文理可望以董賈韓桞尋簡耆/儒輔導親藩改燕府紀善仁宗為世子實受業焉)¶
　　(所著有四/禮家儀)¶
<pb:KR2k0044_WYG_180-11a>¶
　張廷璧(臨海縣志名㲄以字行工草書善詩文洪武/中舉賢良方正授仙居訓導方正學論其詩)¶
　　(刻陗新秀調信竒矣欲其知所趋向由大路而不/失馳驅之正焉所著有張古學文集古學其號云)¶
　鮑仁濟(台州府志字原𢎞黄巖人嘗從陳鏗翁遊鏗/翁之學葢考亭支流也為文精密雄健一主)¶
　　(於理洪武間薦授樂清訓導永樂初授伊府紀善/進治國要道十二章數以直言忤王王不悅將中)¶
　　(以危法仁濟先自歸京師王/旋敗得免所著有恕菴集)¶
　應宗祥(列朝詩集傳字尚履黄巖人少好學讀書達/旦懸髻屏牀以自警為諸生未久即棄去構)¶
　　(書屋於澧川之上詩文好古不/自貶以趨世弟子私諡曰文貞)¶
　余吉祥(黄巖縣志字大昌洪武中選貢永樂初用薦/起臨海婺源訓導兩&KR0063;聘主福建文衡擢禮)¶
<pb:KR2k0044_WYG_180-11b>¶
　　(部主事為詩文意逺詞麗周文襄忱陳/祭酒敬宗咸稱其博雅有退菴集行世)¶
　童一鶚(赤城新志字伯昻黄巖人性淳厚穎悟絶人/年十五善屬文嘗作運甓大椿等賦鴻生碩)¶
　　(儒靡不歎賞有/無謂稿傳世)¶
　章陬(台州府志字仲寅黄巖人領鄉薦試春官俱第/二厯武庫主事武庫主百司傔從或得其竒贏)¶
　　(以自潤陬獨斂退羸馬陋室如曩昔遇古今書會/意處輙手録之退為其從遊者剖析無倦累典鄉)¶
　　(會文衡稱得士景泰己亥命同修宋元史/續朱子綱目卒所著有詩經提要詩文集)¶
　袁暠(天台縣志號知止博學工詩喜讀周易叅同契/與杜司馬為莫逆交每戲曰袁書厨卒年九十)¶
　　(著有知止/集五卷)¶
<pb:KR2k0044_WYG_180-12a>¶
　陳嵩(寧海縣志字伯高年十五邑令辟為胥吏不從/求為邑庠生令考經義三篇又俾賦詩有平生)¶
　　(縱有長楊賦也待吹嘘送上天之句令加嘆賞永/樂中以太學生特詔充纂修所著有春秋集義春)¶
　　(秋名/例)¶
　張由益(黄巖縣志名進以字行篤學好古嘗曰文以/五經先秦為準詩以唐人為準性理以宋儒)¶
　　(為凖庶罔謬戾所著有溆西集同時蔡阡號俟軒/童琫號琴室俱有隱德能詩阡著風瓢遺響琫著)¶
　　(懐癡/子集)¶
　陳大昇(黄巖縣志善詩時周令旭鑑以猛治邑一日/忽召大昇家人震讋莫知其由已至則命題)¶
　　(西湖清景圖大昇為題長/句頃刻而就令大嘆服)¶
<pb:KR2k0044_WYG_180-12b>¶
　王一寧(分省人物考仙居人英敏過於常兒年十三/能詩仁宗在春宫聞之召試早過銀河詩立)¶
　　(奏中永樂癸未會試尋丁父憂家居十年會宣宗/求文士甚切吏部以應召見試表正萬邦論及詩)¶
　　(賦皆見嘉賞擢吏部主事改翰林修撰預修宣廟/實録充進講官主考應天鄉試厯遷禮部左侍郎)¶
　　(卒贈太子太保諡文通一寧為人闓敏疏/達為文必根於理詩詞翰墨清絶可愛)¶
　孫元肅(黄巖縣志名允惇以字行經明行修舉為海/門縣訓導公暇吟咏性情獨立於萬象之表)¶
　　(陞静江王府長史/著有梅花百咏)¶
　謝績(太平縣志字世懋讀書務窮底藴貫徹為經實/際為緯才髙數竒遯世無悶以詩自娛卒於家)¶
　　(文肅公鐸輯其遺稿曰王城山人集山人之詩始/規倣盛唐極婉轉流麗之妙晚獨愛杜少陵則盡)¶
<pb:KR2k0044_WYG_180-13a>¶
　　(變其故格益為清激悲壯顧其叙事引典雖徃復/開合未嘗不出於正可以知其為人矣李東陽陳)¶
　　(憲章為/之序)¶
　應瓚(仙居縣志號琴窗王一寧外孫幼携之遊長安/一寧應制賦神京八景上稱善瓚次其韻語尤)¶
　　(竒麗一寧奏呈其詩上大竒之曰斯眞王學士甥/乎命送中書肄業長遂放浪詩酒不營仕進有琴)¶
　　(窗集/句)¶
　徐慶亨(黄巖縣志字世嘉𢎞治己丑進士善屬文尤/工詩嘗在京師與諸公詠雪有一鳥不鳴樹)¶
　　(千峯半入雲之句人遂稱徐千峯李東陽見其白/雁賦尤加歎賞厯禮部主事卒所著有西浦存稿)¶
　　(公餘/錄)¶
<pb:KR2k0044_WYG_180-13b>¶
　管邦宰(黄巖縣志字良卿以詩文著嘗賦金山夏相/國言亟加歎賞尤工眞草書領正德癸酉鄉)¶
　　(薦未官卒著/有二洞小稿)¶
　王佐(列朝詩集傳字仁甫臨海人號古直老人善草/書作詩旅遊京師客公卿間三十年不置釡甑)¶
　　(無僮僕意度率直不為崖岸遇所會/意處欣然忘去李東陽作王古直傳)¶
　潘淵(天台縣志字黙之由明經仕馬平知縣工吟咏/嘗進嘉靖龍飛頌為璇璣回文詩數百首所著)¶
　　(有玉屑吟/雙澗集)¶
　蔡宗堯(列朝詩集傳臨海人嘉靖丁酉舉人司敎松/溪諸生刻其文曰龜陵集多識古文竒字詰)¶
　　(曲取裁亦圭峯之流亞出於嘉靖中年知/其蔑視李王矣集二十卷詩止樂府一卷)¶
<pb:KR2k0044_WYG_180-14a>¶
　秦鳴雷(臨海縣志字子豫嘉靖甲辰進士廷對世宗/親擢第一時方祈雨郊壇覩其名復大喜授)¶
　　(修撰陞左諭德厯國子監祭酒禮部右侍郎乙丑/主會試時長陵神道橋圯巨璫請改建估費十萬)¶
　　(餘金為自潤地閣臣以經始事屬禮曹鳴雷率衆/度基而潛授意於擇日臺官報曰不利興造須二)¶
　　(三年乃可舉事遂寢改吏部左侍郎兼學士敎習/庶吉士隆慶辛未陞南吏部尚書乞休家居二十)¶
　　(餘年凡吳越名勝無不探討卒年/七十六所著有倚雲樓稿及談資)¶
　蔡榮名(台州府志字去疾黄巖人少負異才雅以古/文詞自許王世貞見而竒之延之上座酒酣)¶
　　(失足池中碎玉杯命作玊杯賦刻燭/而就有太極圖注芙蓉亭稿行於世)¶
　石文睿(寜海縣志字文思萬厯庚辰進士引病歸杜/門著書授南太常博士復乞養家居日事撰)¶
<pb:KR2k0044_WYG_180-14b>¶
　　(述竟以疾不起所/著有白山文集)¶
　葉良佩(傳詳/循吏)¶
　陳公綸(臨海縣志字渙中善為五言律詩清新婉至/著有采碧集其自序以為本東野農夫因徙)¶
　　(郡城誦讀章縫行迹不出其鄉獨六客錢塘平生/好詩歌恥趨謁自禁諛語以玊室名其詩不欲著)¶
　　(姓字/云)¶
　王薰(黄巖縣志字簡之年十五作滕王閣賦為邵二/泉王希文諸公所稱許補縣學生為詩文清逸)¶
　　(典雅年三十卒人惜之所著有醒心集青林存稿/時有張神童&KR0430;者八齡能詩謝文肅嘗以楮箑命)¶
　　(題操筆立就云流水往來急青山逺近齊/相期恐相失冒雨過橋西文肅大竒之)¶
<pb:KR2k0044_WYG_180-15a>¶
　陳錫(臨海縣志字元之宏通該博嘉靖己酉薦於鄉/卒業成均司成以五經疑義課考抉微訂奥司)¶
　　(成歎服丙辰成進士授禮部祠祭司主事會日食/時隂雲莫辨相嵩方以當食不食奏稱賀錫從實)¶
　　(報所食分數嵩怒因考察罷歸益杜門著書嘗作/易原辨隂陽象數之㫖證以古今事變識者謂逺)¶
　　(過焦氏易林善賦詩即席分韻數/百言刻燭而成晚年著有楮癭集)¶
　施□(黄巖縣志字定之由貢授武平知縣卒官為詩/文對客揮毫詞采蔚然又精眞草書著有搘頤)¶
　　(稿北遊稿/靈感録)¶
　吳俸(黄巖縣志字亷夫幼以文學著聲嘉靖初潘御/史景&KR0530;萃兩浙名士於萬松書院試青山綠樹)¶
　　(論竒之超貢上京以敎授奉命修玊牒進/紀善歸以吟咏老於家有叢桂山堂類稿)¶
<pb:KR2k0044_WYG_180-15b>¶
　張應魁(黄巖縣志字星衡由明經授餘姚訓導遷諭/寧化署邑篆力救諸生危案有崇德生祠所)¶
　　(著寧陽圖說日蝕測影/漆室末議大有山詩集)¶
　王士性(臨海縣志字恒叔慕向子平為人作為詩文/幽深峻削孤情獨徃萬厯丁丑成進士知確)¶
　　(山縣擢禮科給事中典試四川陞大理少卿晉右/僉都御史巡撫河南力辭遂改南鴻臚寺正卿士)¶
　　(性意氣凌厲以官為寄九州履其八所未至者獨/閩耳諸名山自五岳外窮幽極險凡一巖一洞一)¶
　　(草一木無不精訂他若堪輿所&KR0274;象胥所隸千名/百種無不羅致筆札間有五岳遊記十二卷廣游)¶
　　(志二卷廣/志繹六卷)¶
　徐光允(天台縣志字長卿九歲從祖於潮州能&KR1357;括/韓文公廟碑為五言詩年十五補弟子員以)¶
<pb:KR2k0044_WYG_180-16a>¶
　　(歲薦老所至輙留題有山齋筆/乘墨餘狂言醉蝶齋囈語諸書)¶
　馮繩祖(臨海縣志字武甫性慷慨不善謀生顧篤好/詩文兼工米南宫書法晚不得志縱酒長歌)¶
　　(雖㸑烟屢㫁不之顧所著有窺圍草蛙/鳴琴山雜咏母陳氏亦有繡佛齋草)¶
　戴杏芳(臨海縣志字屺人後改名栒通達古史百家/言鑽幽嗜異為文輪囷離竒尺牘寸素人争)¶
　　(相蔵弆當事者徵文走筆應之不往見見/亦不干澤以是落落終其身有儛草諸集)¶
國朝¶
　洪若臯(台州府志字叔叙臨海人順治乙未進士除/户部主事厯郎中出為福寧道僉事連丁内)¶
　　(外艱遂不出酷嗜學至耄手不停披林居三十載/日以鉛槧為事凡生平未見之經濟一寓於著述)¶
<pb:KR2k0044_WYG_180-16b>¶
　　(讀者咸知為有用之文其板行者南沙文集文選/越裁臨海縣志論定未梓者有明文瓊液樂府源)¶
　　(流詩韻四書/彚譜等書)¶
　何衡(臨海縣志字無頗幼補弟子員工文詞嘗賦白/燕詩數十首紙為之貴隨父舜齡厯任山左閩)¶
　　(中益得江山之助同人社集擁為雞壇祭酒兵火/相尋數椽悉付灰燼僦居城北山房與二三故舊)¶
　　(徜徉山水詩酒間所著有憶焚草/客遊集鰲江雜著追昔萹等稿)¶
　陳臣謙(舊浙江通志字六吉臨海人為諸生有文名/受知學使黎元寛明崇禎間以明經應北闈)¶
　　(未舉返棹過姑蘇傾所携金市書籍以歸鍵户山/房盡棄舉子業作為詩歌鏗鏘鏜鎝不忝家風)¶
　陳璜(臨海縣志字元卿為人軒軒磊落以能詩稱登/順治壬辰進士授夀張知縣縣僻而簡署中藝)¶
<pb:KR2k0044_WYG_180-17a>¶
　　(𤓰蔬以自給日手一編吟咏不輟以小誤降補寧/德丞卒於閩著有寓園詩集文畧旅書琪樹園詩)¶
　　(話/)¶
　　金華府¶
　唐¶
　駱賔王(唐書王勃傳賔王婺州義烏人七歲能賦詩/初為道王府屬厯長安主簿武后時數上疏)¶
　　(言事下除臨海丞鞅鞅不得志棄官去徐敬業亂/署賔王為府屬傳檄天下斥武后罪后讀至一抔)¶
　　(之土未乾六尺之孤安在矍然曰誰為之或以賔/王對后曰宰相安得失此人敬業敗賔王亡命中)¶
　　(宗時詔求其/文得數百篇)¶
<pb:KR2k0044_WYG_180-17b>¶
　舒元輿(唐書本傳婺州東陽人始學即警悟元和中/進士髙第裴度表掌興元書記文檄豪健一)¶
　　(時推許拜監察御史遷刑部員外郎元輿自負才/髙有過人者太和五年獻文闕下不得報上書自)¶
　　(言改著作郎分司東都及李訓用事遷御史中丞輿/兼刑部侍郎以本官同平章事甘露之變遇害元)¶
　　(為牡丹賦一篇時稱其工後帝/觀牡丹凭殿闌誦賦為泣下)¶
　馮涓(東陽縣志宿孫也大中四年進士文譽甚髙新/羅方建層樓齎金帛奏請撰記時人榮之厯官)¶
　　(眉州刺史時王氏阻兵強縻之署中不屈兼以恃/才傲物幾為所危然憐其文藝每容之後朱梁遣)¶
　　(使致書命諸從事具復皆/不愜涓援筆立就大稱意)¶
　五代¶
<pb:KR2k0044_WYG_180-18a>¶
　劉昭禹(金華先民傳字休明金華人刻苦攻詩有云/句向夜深得心從天外歸仕湖南為天䇿府)¶
　　(學士入南唐為嚴州刺史/有詩集一卷凡三百篇)¶
　宋¶
　徐無黨(兩浙名賢録永康人從歐陽修學古文詞修/嘗稱其文日進如水涌山出嘗注五代史妙)¶
　　(得良史筆意皇祐中以南省第一/人登進士第仕止郡敎授而卒)¶
　曹冠(金華先民傳字宗臣東陽人博聞強記以文詞/知名於時紹興甲戍進士第二擢太常博士後)¶
　　(知郴州轉朝散大夫卒著有經進雜論萬言書恢/復秘畧時政捄弊裕民政要忠言帝範十贊及雙)¶
　　(溪集二十卷廬陵楊萬/里見其集甚為推服)¶
<pb:KR2k0044_WYG_180-18b>¶
　范端臣(金華先民傳字元卿蘭溪人浚之從子紹興/中進士官至中書舍人雖入官未嘗廢學文)¶
　　(詞典雅尤工於詩有集三卷出入諸家卓然名/世至篆楷草隸亦造其妙學者稱為蒙齋先生)¶
　喻良弼(兩浙名賢録字季直義烏人與兄良能字叔/竒俱以古文詞有聲太學良能成進士而良)¶
　　(弼僅以特科尉新喻有杉堂集十卷樂府五卷龍/川陳亮曰叔竒為文精深簡雅讀之愈久而意若)¶
　　(新季直文蔚茂馳騁葢將包羅衆體而一字不茍/讀之亹亹無厭也尤工於詩一時鉅公若洪邁楊)¶
　　(萬里皆與/為文字友)¶
　何恪(金華先民傳字茂恭義烏人好古蔵書至萬餘/卷工於文陳亮嘗稱其竒壯精緻反覆開闔卒)¶
　　(能自闡其意登紹興三十年進士詣闕上萬言書/及恢復十二䇿與朝論不合歸所著有南湖集)¶
<pb:KR2k0044_WYG_180-19a>¶
　陳炳(金華先民傳字德先義烏人好古文務為竒語/與喻良能良弼何恪號烏傷四子乾道二年登)¶
　　(進士第為太平縣主簿所/著有易解進卷巖堂雜稿)¶
　倪朴(浦陽人物記字文卿浦江人豪雋不覊喜舞劍/談兵恥為無用之學紹興間草書數千言厯陳)¶
　　(征討大計且以山川險阻户口多寡用兵者所當/知乃徧考羣書成輿地會元志四十卷晚知不用)¶
　　(復著監轍錄五卷惓惓猶前志也好使氣與人多/不合獨永康陳亮敬之淳熙中以豪俠徙家筠州)¶
　　(會赦歸朴之友吴克已字復之縣之鶴塘人窮經/博古尤邃於易旁通釋氏書多有著述朴嘗評其)¶
　　(文汪洋恢怪如崩崖翻浪使/人驚畏又翫之而不忍去)¶
　陳亮(宋史本傳字同甫婺州永康人才氣超邁喜談/兵下筆數千言立就嘗著酌古論郡守周葵竒)¶
<pb:KR2k0044_WYG_180-19b>¶
　　(之隆興初婺州以解頭薦上中興五論不報益力/學著書者十年淳熙五年更名同詣闕上書孝宗)¶
　　(赫然震動欲用种放故事擢用之曾覿知之將見/亮亮喻垣而逃待命十日渡江歸日落魄醉酒戯)¶
　　(為大言渉犯上刑部侍郎何澹以聞下大理笞掠/誣服為不軌孝宗亷知其事奏入劃其牘於地亮)¶
　　(遂得免亡何亮家僮殺人臺官論亮情重王淮辛/棄疾羅㸃援之力復得不死亮自以豪俠屢&KR0476;大)¶
　　(獄感孝宗之知至金陵視形勢上疏激孝宗恢復/而是時將内禪不報由是在廷交怒以為狂怪會)¶
　　(吕興何念四毆吕天濟且死恨曰陳上舍使殺我/取入大理衆意必死少卿鄭汝諧閱其單詞曰此)¶
　　(天下竒才也力言於光宗免之未幾䇿進士光宗/得亮䇿御筆擢第一既知為亮則大喜曰朕擢果)¶
　　(不謬授僉書建康府判官㕔公事未至官一夕卒/亮志存經濟人人見其肺肝薦士恐弗及家僅中)¶
<pb:KR2k0044_WYG_180-20a>¶
　　(産畸人寒士衣食之久不衰卒之後葉/適請於朝命補一子官端平初諡文毅)¶
　徐次鐸(金華先民傳字文伯東陽人紹熙元年進士/又試宏詞科為山隂尉著復鑑湖議為樞屬)¶
　　(以西府典故㪚在方冊自建炎以來攻守之具編/纂成書名曰中興兵防事𩔖官止三衢倅嘗倣古)¶
　　(周禮作漢官又作唐書傳注補注音訓總三百卷/自號徐氏唐書又以唐書糾繆訛舛作釋糾辨謬)¶
　　(十/卷)¶
　胡□(東陽縣志字景雲躭嗜六經子史學問深邃而/行文典雅長於詩賦尤善表啓著傖鳴集八憤)¶
　　(等/詩)¶
　喻偘(宋濓喻偘傳字伯經義烏人慶元己未進士厯/僉書鎮南軍節度判官尋請祠歸築室夫人峯)¶
<pb:KR2k0044_WYG_180-20b>¶
　　(下曰蘆隱性豪談論今古輙目光如炬氣軒軒出/鼻吻間尤長於文詞當乾道淳熙間朱熹吕祖謙)¶
　　(陸九淵張栻皆談性命而闢功利學者各守其師/說陳亮倔起獨以為性命之㣲子貢不得而聞後)¶
　　(生小子與之談不置殆多乎哉禹無功何以成六/府乾無利無以具四德如之何可廢也於是推尋)¶
　　(聖賢經理世故之大畧明白簡大坦然易行人多/疑其說而未信偘獨出為諸生倡扶持而左右之)¶
　　(已而亮再下詔獄偘與同志極力營解遂脫亮於/萬死一生之中人多義之所著有隨見類録二百)¶
　　(卷蘆隱𩔖/稿五十卷)¶
　方勺(萬厯金華府志字仁聲金華人後居湖州西溪/號泊宅翁潘良貴稱其超然遐舉神情㪚朗如)¶
　　(晉宋間高士其詩文雄深雅健/追古作者所著有泊宅編十卷)¶
<pb:KR2k0044_WYG_180-21a>¶
　夏明誠(金華先民傳字敬仲金華人其學本於吕東/萊而自負甚髙登慶元丙辰進士第三為安)¶
　　(慶節推遂致仕嘗作八咏樓賦序直斥沈約為是/樓之辱桞貫稱其鉅作傑製在天地間如福物異)¶
　　(瑞要不可多見/而屢得之也)¶
　時少章(嘉靖金華縣志字天彞寶祐癸丑進士由南/康軍敎授擢史館檢閱授保寧軍節度掌書)¶
　　(記卒自負甚髙談經自出新意史學最精平生所/著有易詩書論孟大義六十餘卷論孟詩贅說易)¶
　　(卦贊雜文古歌詩總曰所性稿五十卷鄭士/懿稱其新雋峭拔自成一家吳師道亦云)¶
　方鳳(浦陽人物記一名景山字韶父其先自睦來遷/浦陽鳳有異才嘗遊杭都將作監丞方洪竒其)¶
　　(文以族子任試不中第後以特恩授容州文學未/幾宋亡自是為汗漫游北出金陵京口南過東甌)¶
<pb:KR2k0044_WYG_180-21b>¶
　　(海上顧盼徘徊一發於詠歌深於古今之感臨没/猶屬其子題銘曰容州示不忘也所著詩三千餘)¶
　　(篇曰存雅堂稿子樗/字夀父亦工於詩)¶
　元¶
　傅野　陳堯道(金華先民傳野字景文堯道字景傳/皆義烏人黄溍輯其詩為繡川二妙)¶
　　(集而序之以為景文之詩精切整暇如清江漫流/一碧萬頃而魚龍光怪隱見不常景傳之詩涵肆)¶
　　(彬蔚若竒葩珍卉洪纎髙下/雜植名園終日玩之不厭也)¶
　張樞(元史杜本傳張樞子長者婺之金華人幼聰慧/外家潘氏蓄書數萬卷樞盡取讀之既長肆筆)¶
　　(成章有問以古今沿革政治得失宇宙之分合禮/樂之廢興以至帝號官名歲月先後厯厯如指諸)¶
<pb:KR2k0044_WYG_180-22a>¶
　　(掌其為文務推明經史以扶翼敎道尤長於紀事/嘗取三國時事撰漢末紀傳附以魏呉載記為續)¶
　　(後漢書七十三卷朝廷取其書置宣文閣又春秋/三傳歸一義三卷刋定三國志六十五卷林下竊)¶
　　(議曲江張公譜/敝彚編各一卷)¶
　于石(傳詳/隱逸)¶
　李裕(元詩選傳字公饒東陽人嘗從許謙遊至治間/詣闕上聖德頌補國子生至順元年舉進士厯)¶
　　(道州推官所著有中行齋稿詩篇/秀麗尤工七言樂府出入二李問)¶
　金似孫(萬厯金華府志字叔肖雋敏強記工舉子業/文科既廢遂一意於詩清新警拔善諷切人)¶
　　(吳師道稱其觸事感時/足以附於風人之列云)¶
<pb:KR2k0044_WYG_180-22b>¶
　戴良(金華先民傳字叔能浦江人初業舉子尋棄去/專為古學時桞貫黄溍吴萊以文章鳴於浙東)¶
　　(良往來諸公門下盡得其閫奥余闕持節遇婺聞/良善詩與論古今作者詞㫖優劣閲乃盡授以平)¶
　　(生所得於師友者於是良之詩名遂雄東南至正/丁丑以薦擢江北儒學提舉度無可行其志棄去)¶
　　(益肆力於詩文瑰竒磊落清新雅潔往往無愧於/作者有九靈山房集三十卷和陶一卷春秋經傳)¶
　　(三十/卷)¶
　胡助(萬厯金華府志字履信一字古愚東陽人曾祖/居仁從吕祖謙學助刻志問學悉究經史百氏)¶
　　(大㫖舉茂才授建康路儒學録吳澄見其詩文大/加稱賞用薦改翰林國史院編修官助狀貌清古)¶
　　(平生誠實無偽見人有善亟稱之嘗作大拙/小拙傳以寓意所著有純白類稿三十卷)¶
<pb:KR2k0044_WYG_180-23a>¶
　葉顒(元詩選傳字景南金華人元季結廬城山之隅/幅巾野服輕鞵瘦䇿時從樵夫芻叟往還自序)¶
　　(所作詩以為薪桂老而雲山髙寒音調/古而巖谷絶響故名之曰樵雲獨唱)¶
　吳景奎(金華先民傳字文可蘭溪人酷好為詩嘗遊/山澤間方苦吟而雨至雨濡其衣弗知也所)¶
　　(著集曰葯房樵/唱宋濓為之序)¶
　明¶
　宋璲(浦陽人物補遺字仲衡濓之次子博雅善詩文/尤精書法與宋克諸人齊名洪武中以薦為中)¶
　　(書舍人一日帝出元内庫蟠桃核半片大可盈掌/命濓記使璲書之稱為雙絶方孝孺稱璲書為威)¶
　　(鳳冲霄祥雲捧日濓亦嘗謂二兒結篆鐵作文所/著有水簾洞玉兔泉諸詩集子懌力學復工書)¶
<pb:KR2k0044_WYG_180-23b>¶
　蘇伯衡(金華先民傳字平仲金華人少習舉子業中/年專肆力於古文遂以知名明初召為國子)¶
　　(學正舉入史館纂修元史書成授國史院編修以/疾辭賜楮幣文綺遣還久之復起為處州敎授以)¶
　　(表箋失悮坐罪死士論悲之文集十五卷宋濓稱/其精博而不粗澀敷腴而不苛縟劉基稱其語粹)¶
　　(而詞達識不凡而意/不詭人皆以為確論)¶
　張孟兼(金華先民傳浦江人以文詞知名性耿亮不/阿每良朋盍簪抵掌笑談胸中森然芒角必)¶
　　(盡吐乃已洪武初薦入史館與修元史書成授國/子學録累官山東按察副使與布政爭論中以危)¶
　　(法没於京師所著有白石山房稿若干卷初太祖/與劉基論當時能文之士基首推宋濓其次自謂)¶
　　(不敢多讓其次則推孟兼謂/其文甚俊而意氣曅然云)¶
<pb:KR2k0044_WYG_180-24a>¶
　吳沉(萬厯金華府志字濬冲蘭溪人師道之子與兄/深傳其家學名重一時洪武初召為翰林編修)¶
　　(轉國子博士以文學被寵眷官至東閣大學士禮/遇亞於宋濓後以讒死嘗撰千家姓進御及所著)¶
　　(有應酬稿瀔/川集等書)¶
　楊芾(金華先民傳字仲章義烏人徙居東陽早從陳/樵游復登黄溍之門文詞典雅操筆立就洪武)¶
　　(初&KR0574;薦上京以疾辭歸著有百一稿無逸齋稿/輯元詩為正聲類編總若干卷自號鶴巖先生)¶
　傅藻(萬厯義烏縣志字伯長受業黄溍以文章知名/由本縣儒學召授翰林編修尋拜監察御史官)¶
　　(至河南廉使藻為御史時奉勅按鳳陽獄道途往/還成紀行詩若干卷率有闗於風敎一日召對以)¶
　　(詩進呈帝大悅作/和章四首賜之)¶
<pb:KR2k0044_WYG_180-24b>¶
　王紳(金華先民傳字仲縉義烏人禕仲子也禕死節/時紳年十三落筆為文不可禦未幾母兄相繼)¶
　　(没㷀㷀憂患中而傑然負竒志盡取經史百家言/出入上下務擷其精奥乃已宋濂一見竒之曰王)¶
　　(子充為不死矣紳痛父遺骼未返首邱躬趨雲南/求不獲乃即死所設奠慟哭招魂而返述滇南慟)¶
　　(哭記以著志徵授國子博士卒所著有繼志集三/十卷其文豐蔚雅贍稱其家法詩冲淡有陶韋風)¶
　　(子稌字叔豐亦以/文詞名有青巖集)¶
　鄭棠　鄭柏(金華先民傳棠字叔美浦江人與弟柏/俱受業宋濂之門以文詞知名棠尤善)¶
　　(馳騁永樂初與纂修大典除翰林院典籍陞檢討/以疾辭歸所著金史評元史評及道山集二十卷)¶
　　(柏字叔端隱居著書或以其名達之蜀王王曰可/謂清逸之士人因以清逸處士稱之著有聖朝文)¶
<pb:KR2k0044_WYG_180-25a>¶
　　(纂文章正原續文章正宗/金華賢達傳進德齊稿)¶
　劉剛(義烏縣志字養浩博學能文詞遊京師學文於/宋濓嘗製鐃歌鼓吹曲十有二篇金華胡翰評)¶
　　(其篇次體製皆承桞子厚之舊而才氣横發音節/鏗鍧則得之宋潛溪居多蘇伯衡謂其才雄氣暢)¶
　　(詞與事稱有/古作者之風)¶
　沈賔國(兩浙名賢録字用之義烏人性英特博閱經/史弱冠即厭舉業攻古詩文嘗遊越謝文正)¶
　　(遷一見之喜曰今之長吉也為詩多竒思不肯作/尋常語所著有五經注疏太極圖衍皇極經世書)¶
　　(疏文集/若干卷)¶
　盧格(静志居詩話字正夫東陽人成化辛丑進士除/貴溪知縣擢江西道御史格難經伉伉所撰荷)¶
<pb:KR2k0044_WYG_180-25b>¶
　　(亭辨論八卷蕺山/劉宗周為作序)¶
　應廷育(金華府志字仁卿永康人嘉靖癸未進士時/値爭大禮廷育據濮議忤㫖因乞養親改南)¶
　　(刑部左遷知州尋備兵入閩致仕講學論道類多/格言著金華先民傳編永康邑志又有刑部志讀)¶
　　(律中庸本/義等書)¶
　胡應麟(弇州史料字元瑞蘭溪人自號少室山人父/副使僖元瑞九齡時從里社師習經生業而)¶
　　(心厭之悉胠副使篋得諸書讀之遂能為歌詩已/得薦鄉書然意不在一第先後購經史子集四萬)¶
　　(餘卷手抄集録凡十之三築室曰二酉山房旦夕/坐卧其間所著有詩八十卷文四十卷詩藪十八)¶
　　(卷筆叢四十/八卷行於世)¶
<pb:KR2k0044_WYG_180-26a>¶
　張一韶(浦陽人物補遺字尚成髻年補博士弟子貢/入成均癖嗜書自禮樂刑賦旁及方輿氏族)¶
　　(星歴醫卜無不精究因慨然以著作自負攻古文/詞縱遊三輔名都岱宗闕里匡廬九疑洞庭彭蠡)¶
　　(嶺外盡交諸名士自是文益雄邁尤長於詩歌作/咏史二百篇援引駮據率自成一家言又著厯代)¶
　　(詩章辨體樂府考題晚善病然不廢吟/咏有病餘集又著詒燕堂集三十卷)¶
　張元銘(浦陽人物補遺字演中精三易六樂曰樂易/無異同損八十一之一分益三十二之三分)¶
　　(陰陽變易六律旋宫盡此矣著樂則六卷以聘抵/京與大理張懋學太常于正發髙攀龍何棟如諸)¶
　　(公論樂於神樂觀著原樂大成復請講易於天玉/書院著原易編過檇李樞部岳元聲出震南兌北)¶
　　(圖據易先後天變化之次力辨其非岳屈服焉歸/老著三皇五紀以明律度及地理連山醫墳欵要)¶
<pb:KR2k0044_WYG_180-26b>¶
　　(諸書/行世)¶
　金江(義烏縣志字孔殷博通羣籍以著述為事由太/學兩佐州治職務修舉未嘗以吏事妨學所著)¶
　　(有續綱目書法續敬鄉錄端本要畧華川文派/録義烏人物志太倉髙唐二州志總八十卷)¶
　吳存中(婺書字致之生而姣好通敏異常兒為文清/壯有法好言古人中陸機王維喜法書著書)¶
　　(論一卷字學十卷充任子入南雍時禮部侍郎葉/向髙攝雍事存中手經義及詩古文上謁向髙讀)¶
　　(未竟攝衣起以賔主禮見作萬厯紀元三大征頌/一篇傳誦於時李維楨見之歎曰老夫不逮也)¶
　龔士驤(婺書字季良義烏人慷慨有志節十四補博/士弟子能為古文詞折節讀書造請諸賢豪)¶
　　(長者不避風雨凡星氣握竒博射暨形家軒岐諸/方伎一見即能習試而絶出者莫如詩遺編數卷)¶
<pb:KR2k0044_WYG_180-27a>¶
　　(精苦沉細在唐人諸家中不多見也又作續文賦/以明文章之源與近世之陋天啓辛酉舉於鄉崇)¶
　　(禎戊辰成進士/授溧水令卒)¶
　吳之器(義烏縣志字賜如年十一出就童子試冠其/羣為諸生家有蔵書十餘楹坐卧具間垂十)¶
　　(年與斯一緒龔士驤輩六七人為八詠樓社崇禎/壬午試南闈中式挾䇿遊二京慨然有匡世志所)¶
　　(著婺書及婺書别録明/月齋稿明月齋後刻稿)¶
　　衢州府¶
　唐¶
　徐安貞(舊唐書本傳信安龍邱人善五言詩嘗應制/舉一歲三擢甲科開元中為中書舍人集賢)¶
<pb:KR2k0044_WYG_180-27b>¶
　　(院學士上每屬文作手詔多/命安貞視草累遷中書侍郎)¶
　徐珏(舊浙江通志江山人五歲暗誦周易小戴禮大/中十三年父舉明經携珏詣闕召試思政殿賜)¶
　　(衣絹明年童子科及第父/亦䇿名號所居坊曰雅儒)¶
　宋¶
　徐泌(𢎞治衢州府志字道深其先汴人官於衢因家/焉泌登第終起居舍人知制誥有文集蔵史館)¶
　　(子庸直集賢院嘗/表上周易意學藴)¶
　蔡望(衢州府志西安人咸平間進士注陰符經命翰/林學士宋白看詳白奏此書當祕授中嶽主簿)¶
　愼從吉(宋史本傳字慶之知禮之子錢俶壻也自歸/朝居散秩幾三十年頗以文酒自娱士大夫)¶
<pb:KR2k0044_WYG_180-28a>¶
　　(多與之遊大中祥符間判吏部銓臨事敏速所至/務皦察多請對陳事上謂其無隱權知開封府請)¶
　　(屬一無所受天僖四年坐與寇凖善/以光禄卿致仕從吉善為詩有警語)¶
　江鉞(開化縣志字埶中性剛而行髙與人交有氣誼/以進士知上元縣遷尚書郎棄官奉親放意泉)¶
　　(石間與趙抃遊所著有金/川集抃稱為劉白遺風)¶
　毛維瞻(兩浙名賢録西安人以詩名與趙抃同里相/得為山林之樂元豐中出知筠州政平訟理)¶
　　(民歡樂之時蘇轍謫監筠州酒稅相與倡/和有鳳山八詠山房即事詩傳誦藝林)¶
　毛滂(衢州府志字澤民江山人元祐中為杭州法曹/東坡為守滂秩滿去會有歌贈别小詞東坡問)¶
　　(誰作以毛法曹對坡語客曰郡僚有詞人而不及/知某之罪也翼日折簡追還留連數月滂因此得)¶
<pb:KR2k0044_WYG_180-28b>¶
　　(名官至祠部員外郎/知秀州有東堂集)¶
　劉鼎(龍游縣志學問宏博議論浩瀚一時學者皆從/之同郡趙抃見其文嘆曰君當抗行韓桞非科)¶
　　(目之文也子贊/亦以文學名)¶
　江褒(𢎞治衢州府志字仲嘉開化人登進士第性髙/簡娶曾布女布為相壻皆官中都惟褒調餘杭)¶
　　(尉後終餘杭宰善楷書自謂鍾王虞褚以來皆傳/一法非取其形似也篆隸俱入能品有遺稿五卷)¶
　　(謹按萬厯常山縣志載縣人江袤亦曾布壻姓同/而袤褒字形相似音亦相近或疑為一人但袤字)¶
　　(伸長褒字仲嘉各因其名以起義開常異籍而一/為太學生一為餘杭尉事蹟亦各不同顯屬兩人)¶
　　(今列袤傳於孝友/拈出以俟博考)¶
<pb:KR2k0044_WYG_180-29a>¶
　程天民(𢎞治衢州府志開化人幼即日誦數千言屬/文操筆立就熙寧中進士官至太學博士)¶
　程俱(宋史本傳字致道開化人以恩補吴江簿近臣/以譔述薦遷著作佐郎宣和二年進頌賜上舍)¶
　　(出身厯知秀州紹興初始置秘書省以為少監奏/脩日厯秘書長貳得預修纂自俱始時庶事草創)¶
　　(百司文書例從省記俱摭拾三館舊聞比次為書/名曰麟臺故事上之擢中書舍人兼侍講後罷為)¶
　　(提舉江州太平觀久之除徽猷閣待制秦檜薦俱/領史事力辭不至卒俱在掖垣命令下有不安於)¶
　　(心者必反覆言之不少畏避/為文典雅閎奥為世所稱)¶
　毛晃(𢎞治衢州府志字明叔江山人紹興中免解進/士嘗閉門著書畱意字學增注禮部監韻行於)¶
　　(世學者稱為鐵研先生子/居正亦第進士有名於時)¶
<pb:KR2k0044_WYG_180-29b>¶
　江漢(𢎞治衢州府志字朝宗常山人博學能文尤長/歌行倅密州時秦檜為郡博士掌牋表漢每指)¶
　　(摘竄定後至行在髙宗欲用/之適檜為相以祠禄遣歸)¶
　張恪　張恢(江山縣志恪字季武弟恢字季長皆舉/進士以文學知名恪終著作郎恢嘗作)¶
　　(士學聖人之極致賦乾道間入對便殿孝/宗曰朕在潛邸已誦卿賦因除太學正)¶
　徐巘　徐嶢(龍游縣志巘字仲山少以文章名與梁/溪尤袤善袤特稱之登進士第著紹興)¶
　　(聖政寶鑑十卷以進上嘉之弟嶢字次山以進士/厯國子監博士學富才贍尤長於詩有竹溪集)¶
　張道洽(𢎞治衢州府志字澤民開化人端平二年進/士眞西山所取士老始為池州僉判詠梅花)¶
　　(詩三百首方萬里稱其篇篇有味雖古人已言/之意而縱横口手皆脫灑清楚有詩集行世)¶
<pb:KR2k0044_WYG_180-30a>¶
　柴蒙亨(兩浙名賢録江山人甫能言即口授書十萬/餘言不忘六歲暗誦九經通春秋大㫖郡將)¶
　　(面試童科作文者三以神童聞得免解端平二年/初赴省嘗從幸六和寺上指示墖云一墖七層八)¶
　　(面萬佛千燈蒙亨即應聲曰孤舟雙槳/片帆五湖四海大嘉之有詩集若干卷)¶
　徐復殷(𢎞治衢州府志字元禮江山人中甲科召試/玉堂由秘書郎厯遷左庶子言不合遽退學)¶
　　(易宋理宗賜客齋二字鶴山魏了翁稱其/文西澗葉夢鼎嘉其行東澗湯漢銘其墓)¶
　張汝勤(𢎞治衢州府志字賢甫開化人祖檀山父竹/巖皆以文名至汝勤詩文尤工入元食貧不)¶
　　(仕所著有詩集六卷講義史評古賦/十卷擬漢唐制詔誥表雜文若干卷)¶
　元¶
<pb:KR2k0044_WYG_180-30b>¶
　鄭介夫(𢎞治衢州府志字以居開化人著韻海至大/間上太平䇿一綱二十目頗行之仕終金谿)¶
　　(縣/丞)¶
　張宗元(𢎞治衢州府志字仲亨開化人至順初進士/髙古博雅罕與俗交以文詞名仕為秘書少)¶
　　(監至正間部使者余闕行/縣為立興賢坊以旌之)¶
　程斗(𢎞治衢州府志字仲元開化人世居龍山號龍/麓子受業三江先生之門傳性理之學尤長於)¶
　　(詩文有龍麓子集若程/惟善戴彥則皆出其門)¶
　明¶
　祝宗善(兩浙名賢録江山人博學能詩洪武間舉為/邑敎諭秩滿之京館雞鳴僧舍客有微服倚)¶
<pb:KR2k0044_WYG_180-31a>¶
　　(闌吟者韻未竟宗善長揖續之客問其名而去翼/日傳手詔召見擢知蘇州府始知微服倚闌者太)¶
　　(祖也宗善守亷介以詩文擅名後坐誣/籍其家惟圖籍數卷而已仍復其官)¶
　方沃(天啟衢州府志字化輔開化人風度灑落該覽/古今詩宗唐人文尤典贍追古作者有素軒詩)¶
　　(文/集)¶
　金𢎞訓(天啟衢州府志字公懋開化人為人狷介竒/雋甘貧力學試不遇遂棄舉子業為詩文豪)¶
　　(邁佚宕人莫能及作史論數十/篇皆出人意表有復菴集行世)¶
　胡榮(𢎞治衢州府志字希華龍游人嗜學有文行從/金華汪公若講學得其㫖歸當道交薦不起著)¶
　　(有榖溪/漁唱)¶
<pb:KR2k0044_WYG_180-31b>¶
　徐履誠(𢎞治衢州府志號迂叟龍游人精春秋為學/者宗師有司屢以明經薦不赴有城南集)¶
　吾慶(衢州府志字善有開化人舉博學為本縣訓導/陞東莞敎諭淳古博洽文不屬藁所在稱為吾)¶
　　(夫/子)¶
　徐以昭(𢎞治衢州府志字用晦龍游人讀書談道不/求仕進所作文必有禆名敎有風月交談集)¶
　方瑛(天啟衢州府志字廷藴開化人進士官行人司/正亷介有文仕未一歲乞歸蕭然四壁人稱箬)¶
　　(溪先生有/雞肋集)¶
　汪圻(𢎞治開化縣志字彥達開化人隱居/不仕長於五言古選人號為汪短選)¶
　吾謹(舊浙江通志字惟可開化人正德丁丑進士總/角能吟詩博綜經傳子史天文地理兵家陰陽)¶
<pb:KR2k0044_WYG_180-32a>¶
　　(釋道等書過目不忘李夢陽竒之曰今之李賀也/志輕軒冕得第後歸隱少華山與何仲黙孫太初)¶
　　(李崆峒/相頡頏)¶
　徐沆(天啟衢州府志字清之西安人嘉靖庚子鄉薦/知浴州改巴州歸嗜讀書不問塵事淹貫子史)¶
　　(博極羣書督學華亭徐階目之曰書厨計偕邸中/每夜背誦史書十數卷不漏一字鄰友疑其燈下)¶
　　(披閱穴窗窺之漆如也始大駭服厯兩州愛民/如子家仍四壁立居林下三十載夀九十一卒)¶
　鄭孔庠(天啟衢州府志號樾溪西安人穎敏絶世每/過市賈書林輒取其書甲乙之業已黙記仍)¶
　　(與客談而記不輟年十六遊武枋盡和梅花詩名/輩闕  人士讌集約歌早朝詩以勸觴他客或記)¶
　　(一二孔庠徧代席中人歌之衆謝不及也/詩多不留草弟子識其什之一名樾溪集)¶
<pb:KR2k0044_WYG_180-32b>¶
　徐惟輯(衢州府志號紫崖江山人博學能文少時詠/回文詩知名嘉靖乙未進士為内閣中書舍)¶
　　(人相國徐階應詔掣青詞命惟輯代/為之上未嘗不稱善有詩集行於世)¶
　余湘(天啓衙州府志字毓靈龍游人以貢授臨武知/縣性疎曠不慕聲華為文飛揚跋扈薄時藝好)¶
　　(為古文詞尤表於詩詼諧排調倜儻不覊受/業於鄒守益遂窺性命之微治臨武有仁聲)¶
　余敷中(衢州府志字定陽西安人少勤學沉酣子史/工古支詞詩賦輯春秋五傳名曰麟寶以鄉)¶
　　(薦秉鐸淳安與諸生闡析理奥所著/有太末先生集南園北游青溪諸詩)¶
　柴惟道(天啓衢州府志字允中江山人縞服臞形皭/然不滓獨好為詩其詩清潔飄灑置之唐人)¶
　　(中未可辨刋落世事卓然髙操天/台友人王宗沐為作翫梅亭稿序)¶
<pb:KR2k0044_WYG_180-33a>¶
　徐應秋(西安縣志字君義可求次子萬厯丙辰進士/有書癖充棟之蔵漁獵殆盡釋褐兩令劇邑)¶
　　(皆有惠政擢儀部郎為魏忠賢所銜削奪歸里延/里中時彦結社於足園授餐角藝手為丹黄戸外)¶
　　(事泊如也著書甚富其已行世者談薈雪艇/塵餘古文藻海古文竒艶駢字憑霄等集)¶
　余鈺(衢州府志字式如西安人方伯四泉之孫天資/卓犖蔵書萬卷皆丹黄數過終日下帷不與外)¶
　　(事試輒冠倫古文詩歌沈欎華贍手輯純師/集陳臥子吴幼洪為弁其首以貢齎志終)¶
　葉國章(西安縣志字含美三衢文習至國章而洗剔/殆盡時文古文詞皆然其詩鑱刻新異有青)¶
　　(藤道人之風以鍵戸恥問/生計落其産潦倒而卒)¶
國朝¶
<pb:KR2k0044_WYG_180-33b>¶
　徐國珩(舊浙江通志字鳴玉西安人尚氣節敦行誼/讀書上下千古為文奥衍雄肆尤好奬厲後)¶
　　(進衢州府志國珩晚年優游泉石好著述有隱/史八卷及書畫軒東珂偶録北行草行於世)¶
　余恂(舊浙江通志字孺子龍游人太僕卿日新仲子/順治辛邜領解額壬辰成進士改庶常授翰林)¶
　　(院檢討一歲三遷洊厯左春坊左諭德丁酉典試/八閩試竣過里門會丁内外艱服闋以疾乞休林)¶
　　(居二十年郡邑利弊悉心講求而自奉不異/寒素卒之日邑人士與四方知交無不隕涕)¶
　¶
　¶
　浙江通志卷一百八十一¶
